<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">隋書-卷二十七·志第二十二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
志第二十二
</h1><hr/></div>
<div class="section" id="title-1"><h2>
<strong>百官中</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
後齊制官，多循後魏，置太師、太傅、太保，是爲三師，擬古上公，非勳德崇者不居。次有大司馬、大將軍，是爲二大，並典司武事。次置太尉、司徒、司空，是爲三公。三師、二大、三公府，三門，當中開黃閤，設內屏。各置長史，司馬，諮議參軍，從事中郎，掾屬，主簿，錄事，功曹，記室、戶曹、金曹、中兵、外兵、騎兵、長流、城局、刑獄等參軍事，東西閤祭酒及參軍事，法、墨、田、水、鎧、集、士等曹行參軍，兼左戶右戶行參軍，長兼行參軍，參軍，督護等員。司徒則加有左右長史。三公下次有儀同三司。加開府者，亦置長史已下官屬，而減記室、倉、城局、田、水、鎧、士等七曹，各一人。其品亦每官下三府一階。三師、二大置佐史，則同太尉府。乾明中，又置丞相。河清中，分爲左右，亦各置府僚云。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
特進，左右光祿，金紫、銀青等光祿大夫，用人俱以舊德就閑者居之。自一品已下，從九品已上，又有驃騎、車騎、衛、四征、四鎮、中軍、鎮軍、撫軍、翊軍、四安、冠軍、輔國、龍驤、鎮遠、安遠、建忠、建節、中堅、中壘、振威、奮威、廣德、弘義、折衝、制勝、伏波、陵江、輕車、樓船、勁武、昭勇、明威、顯信、度遼、橫海、踰岷、越嶂、戎昭、武毅、雄烈、恢猛、揚麾、曜鋒、蕩邊、開城、靜漠、綏戎、平越、殄夷、飛騎、隼擊、武牙、武奮、清野、橫野、偏、裨等將軍，以襃賞勳庸。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
尚書省，置令、僕射，吏部、殿中、祠部、五兵、都官、度支等六尚書。又有錄尚書一人，位在令上，掌興令同，但不糾察。令則彈糾見事，與御史中丞更相廉察。僕射職爲執法，置二則爲左、右僕射，皆與令同。左糾彈，而右不糾彈。錄、令、僕射，總理六尚書事，謂之都省。其屬官，左丞、<span class="jiazhu">掌吏部、考功、主爵、殿中、儀曹、三公、祠部、主客、左右中兵、左右外兵、都官、二千石、度支、左右戶十七曹，并彈糾見事。又主管轄臺中，有違失者，兼糾駁之。</span>右丞各一人。<span class="jiazhu">掌駕部、虞曹、屯田、起部、都兵、比部、水部、膳部、倉部、金部、庫部十一曹。亦管轄臺中。又主凡諸用度雜物、脂、燈、筆、墨、幃帳。唯不彈糾，餘悉與左同。</span>并都令史八人，共掌其事。其六尚書，分統列曹。吏部統吏部、<span class="jiazhu">掌襃崇、選補等事。</span>考功、<span class="jiazhu">掌考第及秀孝貢士等事。</span>主爵<span class="jiazhu">掌封爵等事。</span>三曹。殿中統殿中、<span class="jiazhu">掌駕行百官留守名帳，宮殿禁衛，供御衣倉等事。</span>儀曹、<span class="jiazhu">掌吉凶禮制事。</span>三公、<span class="jiazhu">掌五時讀時令，諸曹囚帳，斷罪，赦日建金雞等事。</span>駕部<span class="jiazhu">掌車輿、牛馬廄牧等事。</span>四曹。祠部統祠部、<span class="jiazhu">掌祠部醫藥，死喪贈賜等事。</span>主客、<span class="jiazhu">掌諸蕃雜客等事。</span>虞曹、<span class="jiazhu">掌地圖，山川遠近，園囿田獵，殽膳雜味等事。</span>屯田、<span class="jiazhu">掌藉田、諸州屯田等事。</span>起部<span class="jiazhu">掌諸興造工匠等事。</span>五曹。祠部，無尚書則右僕射攝。五兵統左中兵、<span class="jiazhu">掌諸郡督告身、諸宿衛官等事。</span>右中兵、<span class="jiazhu">掌畿內丁帳、事力、蕃兵等事。</span>左外兵、<span class="jiazhu">掌河南及潼關已東諸州丁帳，及發召征兵等事。</span>右外兵、<span class="jiazhu">掌河北及潼關已西諸州，所典與左外同。</span>都兵<span class="jiazhu">掌鼓吹、太樂、雜戶等事。</span>五曹。都官統都官、<span class="jiazhu">掌畿內非違得失事。</span>二千石、<span class="jiazhu">掌畿外得失等事。</span>比部、<span class="jiazhu">掌詔書律令勾檢等事。</span>水部、<span class="jiazhu">掌舟船、津梁，公私水事。</span>膳部<span class="jiazhu">掌侍官百司禮食肴饌等事。</span>五曹。度支統度支、<span class="jiazhu">掌計會，凡軍國損益、事役糧廩等事。</span>倉部、<span class="jiazhu">掌諸倉帳出入等事。</span>左戶、<span class="jiazhu">掌天下計帳、戶籍等事。</span>右戶、<span class="jiazhu">掌天下公私田宅租調等事。</span>金部、<span class="jiazhu">掌權衡量度、外內諸庫藏文帳等事。</span>庫部<span class="jiazhu">掌凡是戎仗器用所須事。</span>六曹。凡二十八曹。吏部、三公，郎中各二人，餘並一人。凡三十郎中。吏部、儀曹、三公、虞曹、都官、二千石、比部、左戶，各量事置掌故主事員。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
門下省，掌獻納諫正，及司進御之職。侍中、給事黃門侍郎各六人，錄事四人，通事令史、主事令史八人。統局六。領左右局，領左右各二人，<span class="jiazhu">掌知朱華閣內諸事。宣傳已下，白衣齋子已上，皆主之。</span>左右直長四人。尚食局，典御二人，<span class="jiazhu">總知御膳事。</span>丞、監各四人。尚藥局，典御及丞各二人，<span class="jiazhu">總知御藥事。</span>侍御師、尚藥監各四人。主衣局，都統、子統各二人。<span class="jiazhu">掌御衣服玩弄事。</span>齋帥局，齋帥四人。<span class="jiazhu">掌鋪設酒掃事。</span>殿中局，殿中監四人。<span class="jiazhu">掌駕前奏引行事，制請修補。東耕則進耒耜。</span>
</p>
<p class="em2" id="p4"><a class="gg-link" href="#p4" onclick="return changeColor(this);"></a>
中書省，管司王言，及司進御之音樂。監、令各一人，侍郎四人。并司伶官西涼部直長、伶官西涼四部、伶官龜茲四部、伶官清商部直長、伶官清商四部。又領舍人省，<span class="jiazhu">掌署敕行下，宣旨勞問。</span>中書舍人、主書各十人。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
祕書省，典司經籍。監、丞各一人，郎中四人，校書郎十二人，正字四人。又領著作省，郎二人，佐郎八人，校書郎二人。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
集書省，掌諷議左右，從容獻納。散騎常侍、通直散騎常侍各六人，諫議大夫七人，散騎侍郎六人，員外散騎常侍二十人，通直散騎侍郎六人，給事中六人，員外散騎侍郎一百二十人，奉朝請二百四十人。又領起居省，散騎常侍、通直散騎常侍、散騎侍郎、通直散騎侍郎各一人，校書郎二人。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
中侍中省，掌出入門閤。中侍中二人，中常侍中、給事中各四人。又有中尚藥典御及丞，并中謁者僕射，各二人。中尚食局，典御、丞各二人，監四人。內謁者局，統、丞各一人。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
御史臺，掌察糾彈劾。中丞一人，治書侍御史二人，侍御史八人，殿中侍御史、檢校御史各十二人，錄事四人。領符節署，令一人，符璽郎中四人。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
都水臺，管諸津橋。使者二人，參事十人。又領都尉、合昌、坊城等三局。尉皆分司諸津橋。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
謁者臺，掌凡諸吉凶公事，導相禮儀事。僕射二人，謁者三十人，錄事一人。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
太常、光祿、衛尉、宗正、太僕、大理、鴻臚、司農、太府，是爲九寺。置卿、少卿、丞各一人。各有功曹、五官、主簿、錄事等員。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
太常，掌陵廟群祀、禮樂儀制，天文術數衣冠之屬。其屬官有博士、<span class="jiazhu">四人，掌禮制。</span>協律郎、<span class="jiazhu">二人，掌監調律呂音樂。</span>八書博士<span class="jiazhu">二人。</span>等員。統諸陵、<span class="jiazhu">掌守衛山陵等事。</span>太廟、<span class="jiazhu">掌郊廟社稷等事。</span>太樂、<span class="jiazhu">掌諸樂及行禮節奏等事。</span>衣冠、<span class="jiazhu">掌冠幘、舄履之屬等事。</span>鼓吹、<span class="jiazhu">掌百戲、鼓吹樂人等事。</span>太祝、<span class="jiazhu">掌郊廟贊祝，祭社衣服等事。</span>太史、<span class="jiazhu">掌天文地動，風雲氣色，律曆卜筮等事。</span>太醫、<span class="jiazhu">掌醫藥等事。</span>廩犧、<span class="jiazhu">掌養犧牲，供祭群祀等事。</span>太宰<span class="jiazhu">掌諸神祀烹宰行禮事。</span>等署令、丞。而太廟兼領郊祠、<span class="jiazhu">掌五郊群神事。</span>崇虛<span class="jiazhu">掌五岳四瀆神祀，在京及諸州道士簿帳等事。</span>二局丞，太樂兼領清商部丞，<span class="jiazhu">掌清商音樂等事。</span>鼓吹兼領黃戶局丞，<span class="jiazhu">掌供樂人衣服。</span>太史兼領靈臺、<span class="jiazhu">掌天文觀候。</span>太卜<span class="jiazhu">掌諸卜筮。</span>二局丞。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
光祿寺，掌諸膳食，帳幕器物，宮殿門戶等事。統守宮、<span class="jiazhu">掌凡張設等事。</span>太官、<span class="jiazhu">掌食膳事。</span>宮門、<span class="jiazhu">主諸門籥事。</span>供府、<span class="jiazhu">掌供御衣服玩弄之事。</span>肴藏、<span class="jiazhu">掌器物鮭味等事。</span>清漳、<span class="jiazhu">主酒，歲二萬石。春秋中半。</span>華林<span class="jiazhu">掌禁籞林木等事。</span>等署。宮門署，置僕射六人，以司其事。餘各有令、丞。又領東園局丞員。<span class="jiazhu">掌諸凶具。</span>
</p>
<p class="em2" id="p14"><a class="gg-link" href="#p14" onclick="return changeColor(this);"></a>
衛尉寺，掌禁衛甲兵。統城門寺，置校尉二人，以司其職。<span class="jiazhu">掌宮殿城門，并諸倉庫管籥等事。</span>又領公車、<span class="jiazhu">掌尚書所不理，有枉屈，經判奏聞。</span>武庫、<span class="jiazhu">掌甲兵及吉凶儀仗。</span>衛士<span class="jiazhu">掌京城及諸門士兵。</span>等署令。武庫又有修故局丞。<span class="jiazhu">掌領匠修故甲等事。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
大宗正寺，掌宗室屬籍。統皇子王國、諸王國、諸長公主家。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
太僕寺，掌諸車輦、馬、牛、畜產之屬。統驊騮、<span class="jiazhu">掌御馬及諸鞍乘。</span>左右龍、左右牝、<span class="jiazhu">掌駝馬。</span>駝牛、<span class="jiazhu">掌飼駝騾驢牛。</span>司羊、<span class="jiazhu">掌諸羊。</span>乘黃、<span class="jiazhu">掌諸輦輅。</span>車府<span class="jiazhu">掌諸雜車。</span>等署令、丞。驊騮署，又有奉承直長二人。左龍署，有左龍局。右龍署，有右龍局。左牝署，有左牝局。右牝署，有右牝局。駝牛署，有典駝、特牛、牸牛三局。司羊署，有特羊、牸羊局。諸局並有都尉。寺又領司訟、典腊、出入等三局丞。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
大理寺，掌決正刑獄。正、監、評各一人，律博士四人，明法掾二十四人，檻車督二人，掾十人，獄丞、掾各二人，司直、明法各十人。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
鴻臚寺，掌蕃客朝會，吉凶弔祭。統典客、典寺、司儀等署令、丞。典客署，又有京邑薩甫二人，諸州薩甫一人。典寺署，有僧祗部丞一人。司儀署，又有奉禮郎三十人。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
司農寺，掌倉市薪菜，園池果實。統平準、太倉、鉤盾、典農、導官、梁州水次倉、石濟水次倉、藉田等署令、丞。而鉤盾又別領大囿、上林、遊獵、柴草、池藪、苜蓿等六部丞。典農署，又別領山陽、平頭、督亢等三部丞。導官署，又有御細部、麴麵部、典庫部等倉督員。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
太府寺，掌金帛府庫，營造器物。統左、中、右三尚方，左藏、司染、諸冶東西道署、黃藏、右藏、細作、左校、甄官等署令、丞。左尚方，又別領別局、樂器、器作三局丞。中尚方，又別領別局、涇州絲局、雍州絲局、定州紬綾局四局丞。右尚方，又別領別局丞。司染署，又別領京坊、河東、信都三局丞。諸冶東道，又別領滏口、武安、白間三局丞。諸冶西道，又別領晉陽冶、泉部、大𨙱、原仇四局丞。甄官署，又別領石窟丞。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
國子寺，掌訓教冑子。祭酒一人，亦置功曹、五官、主簿、錄事員。領博士五人，助教十人，學生七十二人。太學博士十人，助教二十人，太學生二百人。四門學博士二十人，助教二十人，學生三百人。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
長秋寺，掌諸宮閣。卿、中尹各一人，<span class="jiazhu">並用宦者。</span>丞二人。亦有功曹、五官、主簿、錄事員。領中黃門、掖庭、晉陽宮、中山宮、園池、中宮僕、奚官等署令、丞。又有暴室局丞。其中黃門，又有冗從僕射及博士四人。掖庭、晉陽、中山，各有宮教博士二人。中山署，又別有麵豆局丞。園池署，又別有桑園部丞。中宮僕署，又別有乘黃局教尉、細馬車都督、車府部丞。奚官署，又別有染局丞。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
將作寺，掌諸營建。大匠一人，丞四人。亦有功曹，主簿，錄事員。若有營作，則立將、副將、長史、司馬、主簿、錄事各一人。又領軍主、副，幢主、副等。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
昭玄寺，掌諸佛教。置大統一人，統一人，都維那三人。亦置功曹、主簿員，以管諸州邵縣沙門曹。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
領軍府，將軍一人，掌禁衛宮掖。朱華閣外，凡禁衛官，皆主之。輿駕出入，督攝仗衛。中領軍亦同。有長史、司馬、功曹、五官、主簿、錄事，釐其府事。又領左右衛、領左右等府。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
左右衛府，將軍各一人，掌左右廂。所主朱華閣以外，各武衛將軍二人貳之。皆有司馬、功曹、主簿、錄事，釐其府事。其御仗屬官，有御仗正副都督、御仗五職、御仗等員。其直盪屬官，有直盪正副都督、直入正副都督、勳武前鋒正副都督、勳武前鋒五藏等員。直衛屬官，有直衛正副都督、翊衛正副都督、前鋒正副都督等員。直突屬官，有直突都督、勳武前鋒散都督等員。直閣屬官，有朱衣直閣、直閣將軍、直寢、直齋、直後之屬。又有武騎、雲騎將軍各一人，驍騎、遊擊、前後左右等四軍將軍，左右中郎將，各五人，步兵、越騎、射聲、屯騎、長水等校尉，奉車都尉等，各十人，武賁中郎將、羽林監各十五人，冗從僕射三十人，騎都尉六十人，積弩、積射、強弩等將軍及武騎常侍，各二十五人，殿中將軍五十人，員外將軍一百人，殿中司馬督五十人，員外司馬督一百人。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
領左右府，有領左右將軍、領千牛備身，又有左右備身正副都督、左右備身五職、左右備身員。又有刀劔備身正副都督、刀劔備身五職、刀劔備身員。又有備身正副督、備身五職員。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
護軍府，將軍一人，掌四中關津。輿駕出則護駕。中護軍亦同。有長史、司馬、功曹、五官、主簿、錄事，釐其府事。其屬官，東西南北四中府皆統之。四府各中郎將一人，長史、司馬、錄事參軍、統府錄事各一人。又有統府直兵及功曹、倉曹、中兵、外兵、騎兵、長流、城局等參軍各一人，法、田、鎧等曹行參軍各一人。又領諸關尉、津尉。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
行臺，在令無文。其官置令、僕射。其尚書丞郎，皆隨權制而置員焉。其文未詳。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
太子太師、太傅、太保，是爲三師，掌師範訓導，輔翊皇太子。少師、少傅、少保，是爲三少，各一人，掌奉皇太子，以觀三師之德。出則三師在前，三少在後。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
詹事，總東宮內外衆務，事無大小，皆統之。府置丞、功曹、五官、主簿、錄事員。領家令，率更令、僕等三寺，左右衛二坊。三寺各置丞，二坊各置司馬，俱有功曹、主簿，以承其事。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
家令，領食官、典倉、司藏等署令、丞。又領內坊令、丞。<span class="jiazhu">掌知閤內諸事。</span>其食官，又別領器局、酒局二丞，典倉又別領園丞，司藏又別領仗庫、典作二局丞。率更領中盾署令、丞各一人。<span class="jiazhu">掌周衛禁防，漏刻鍾鼓。</span>僕寺領廄牧署令、丞，署又別有車輿局丞。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
左右衛坊率，各領騎官備身正副都督、騎官備身五職、騎官備身員。又有內直備身正副都督、內直備身五職、內直備身員。又有備身正副都督、備身五職員。又有直閣、直前、直後員。又有旅騎、屯衛、典軍等校尉各二人，騎尉三十人。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
門下坊，中庶子、中舍人、通事守舍人、主事守舍人，各四人。又領殿內、典膳、藥藏、齋帥等局。殿內局有內直監二人，副直監四人。典膳、藥藏局，監、丞各二人。藥藏又有侍醫四人。齋帥局，齋帥、內閣帥各二人。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
典書坊，庶子四人，舍人二十八人。又領典經坊，洗馬八人，守舍人二人，門大夫、坊門大夫、主簿各一人。并統伶官西涼二部、伶官清商二部。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
自諸省臺府寺，各因其繁簡而置吏。有令史、書令史、書吏之屬。又各置曹兵，以共其役。其員因繁簡而立。其餘主司專其事者，各因事立名，條流甚衆，不可得而具也。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
王，位列大司馬上。<span class="jiazhu">非親王則位在三公下。</span>置師一人，餘官大抵與梁制不異。其封內之調，盡以入臺，三分食一。公已下，四分食一。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
皇子王國，置郎中令，大農，中尉，常侍，<span class="jiazhu">各一人。</span>侍郎，<span class="jiazhu">二人。</span>上、中、下三將軍，<span class="jiazhu">各一人。</span>上、中大夫，<span class="jiazhu">各二人。</span>防閣、<span class="jiazhu">四人。</span>典書、典祠、學官、典衛等令，<span class="jiazhu">各一人。</span>齋帥、<span class="jiazhu">四人。</span>食官、廄牧長、<span class="jiazhu">各一人。</span>典醫丞、<span class="jiazhu">二人。</span>典府丞、<span class="jiazhu">一人。</span>執書、<span class="jiazhu">二人。</span>謁者、<span class="jiazhu">四人。</span>舍人<span class="jiazhu">十人。</span>等員。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
諸王國，則加有陵長、廟長、常侍各一人，而無中將軍員。上、中大夫各減一人。諸公又減諸王防閣、齋帥、典醫丞等員。諸侯伯子男國，又減諸公國將軍、大夫員。諸公主則置家令、丞、主簿、錄事等員。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
司州，置牧。屬官有別駕從事史，治中從事史，州都，主簿，西曹書佐、記室、戶曹、功曹、金曹、租曹、兵曹、騎曹、都官、法曹、部郡等從事員。<span class="jiazhu">主簿置史，西曹已下各置掾史。</span>又領西、東市署令、丞，及統清都郡諸畿郡。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
清都郡，置尹，丞，中正，功曹、主簿，督郵，五官，門下督，錄事，主記，議生，及功曹、記室、戶、田、金、租、兵、騎、賊、法等曹掾，中部掾等員。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
鄴、臨漳、成安三縣令，各置丞、中正、功曹、主簿、門下督、錄事、主記，議及功曹、記室、戶、田、金、租、兵、騎、賊、法等曹掾員。鄴又領右部、南部、西部三尉，又領十二行經途尉。凡一百三十五里，里置正。臨漳又領左部、東部二尉，左部管九行經途尉。凡一百一十四里，里置正。成安又領後部、北部二尉，後部管十一行經途尉，七十四里，里置正。清都郡諸縣令已下官員，悉與上上縣同。諸畿郡太守已下，悉與上上郡同。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
上上州刺史，置府。屬官有長史，司馬，錄事，功曹、倉曹、中兵等參軍事及掾史，主簿及掾，記室掾史，外兵、騎兵、長流、城局、刑獄等參軍事及掾史，參軍事及法、墨、田、鎧、集、士等曹行參軍及掾史，右戶掾史，行參軍，長兼行參軍，督護，統府錄事，統府直兵，箱錄事等員。州屬官，有別駕從事史，治中從事史，州都光迎主簿，主簿，西曹書佐，市令及史，祭酒從事史，部郡從事，皁服從事，典籤及史，門下督，省事，都錄事及史，箱錄事及史，朝直、刺姦、記室掾，戶曹、田曹、金曹、租曹、兵曹、左戶等掾史等員。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
上上州府，州屬官佐史，合三百九十三人。上中州減上上州十人。上下州減上中州十人。中上州減上下州五十一人。中中州減中上州十人。中下州減中中州十人。下上州減中下州五十人。下中州減下上州十人。下下州減下中州十人。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
上上郡太守，屬官有丞，中正，光迎功曹，光迎主簿，功曹，主簿，五官，省事，錄事，及西曹、戶曹、金曹、租曹、兵曹、集曹等掾佐，太學博士，助教，太學生，市長，倉督等員。合屬官佐史二百一十二人。上中郡減上上郡五人。上下郡減上中郡五人。中上郡減上下郡四十五人。中中郡減中上郡五人。中下郡減中中郡五人。下上郡減中下郡四十人。下中郡減下上郡二人。下下郡減下中郡二人。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
上上縣令，屬官有丞，中正，光迎功曹，光迎主簿，功曹，主簿，錄事，及西曹、戶曹、金曹、租曹、兵曹等掾，市長等員。合屬官佐史五十四人。上中縣減上上縣五人。上下縣減上中縣五人。中上縣減上下縣六人。中中縣減中上縣五人。中下縣減中中縣一人。下上縣減中下縣一人。下中縣減下上縣一人。下下縣減下中縣一人。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
自州、郡、縣，各因其大小置白直，以供其役。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
三等諸鎮，置鎮將、副將，長史，錄事參軍，倉曹、中兵、長流、城局等參軍事，鎧曹行參軍，市長，倉督等員。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
三等戍，置戍主、副，掾，隊主、副等員。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
官一品，每歲祿八百匹，二百匹爲一秩。從一品，七百匹，一百七十五匹爲一秩。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
二品，六百匹，一百五十匹爲一秩。從二品，五百匹，一百二十五匹爲一秩。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
三品，四百匹，一百匹爲一秩。從三品，三百匹，七十五匹爲一秩。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
四品，二百四十匹，六十匹爲一秩。從四品，二百匹，五十匹爲一秩。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
五品，一百六十匹，四十匹爲一秩。從五品，一百二十匹，三十匹爲一秩。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
六品，一百匹，二十五匹爲一秩。從六品，八十匹，二十匹爲一秩。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
七品，六十匹，十五匹爲一秩。從七品，四十匹，十匹爲一秩。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
八品，三十六匹，九匹爲一秩。從八品，三十二匹，八匹爲一秩。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
九品，二十八匹，七匹爲一秩。從九品，二十四匹，六匹爲一秩。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
祿率一分以帛，一分以粟，一分以錢。事繁者優一秩，平者守本秩，閑者降一秩。長兼、試守者，亦降一秩。官非執事、不朝拜者，皆不給祿。又自一品已下，至於流外勳品，各給事力。一品至三十人，下至於流外勳品，或以五人爲等，或以四人、三人、二人、一人爲等。繁者加一等，平者守本力，閑者降一等焉。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
州、郡、縣制祿之法，刺史、守、令下車，各前取一時之秩。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
上上州刺史，歲秩八百匹，與司州牧同。上中、上下各以五十匹爲差。中上降上下一百匹，中中及中下，亦以五十匹爲差。下上降中下一百匹，下中、下下，亦各以五十匹爲差。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
上郡太守，歲秩五百匹，降清都尹五十匹。上中、上下各以五十匹爲差。中上降上下四十匹，中中及中下，各以三十匹爲差。下上降中下四十匹，下中、下下各以二十匹爲差。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
上上縣，歲秩一百五十匹，與鄴、臨漳、成安三縣同。上中、上下各以十匹爲差。中上降上下三十匹，中中及中下，各以五匹爲差。下上降中下二十匹，下中、下下各以十匹爲差。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
州自長史已下，逮于史吏，郡縣自丞已下，逮于掾佐，亦皆以帛爲秩。郡有尉者，尉減丞之半。皆以其所出常調課之。其鎮將，戍主，軍主、副，幢主、副，逮于掾史，亦各有差矣。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
諸州刺史、守、令已下，幹及力，皆聽敕乃給。其幹出所部之人。一幹輸絹十八匹，幹身放之。力則以其州、郡、縣白直充。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
三師、王、二大、<span class="jiazhu">大司馬、大將軍。</span>三公，爲第一品。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
開府儀同三司、開國郡公，爲從一品。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
儀同三司，太子三師，特進，尚書令，驃騎、車騎將軍，<span class="jiazhu">二將軍加大者，在開國郡公下。</span>衛將軍，<span class="jiazhu">加大者，在太子太師上。</span>四征將軍，<span class="jiazhu">加大者，次衛大將軍。</span>左右光祿大夫，散郡公，開國縣公，爲第二品。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
尚書僕射，<span class="jiazhu">置二，左居右上。</span>中書監，四鎮，<span class="jiazhu">加大者，次四征。</span>中、鎮、撫軍將軍，<span class="jiazhu">三將軍，武職罷任者爲之。</span>領軍、<span class="jiazhu">加大者，在尚書令下。</span>護軍、翊軍將軍，金紫光祿大夫，散縣公，開國縣侯，爲從二品。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
吏部尚書，四安將軍，中領、護，太常、光祿、衛尉卿，太子三少，中書令，太子詹事，侍中，列曹尚書，四平將軍，大宗正、太僕、大理、鴻臚、司農、太府卿，清都尹，三等上州刺史，左右衛將軍，祕書監，銀青光祿大夫，散縣侯，開國縣伯，爲第三品。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
散騎常侍、三等中州刺史、司徒左長史、四方中郎將、四護<span class="jiazhu">匈奴、羗戎、夷、蠻越。</span>中郎將、國子祭酒、御史中丞、中侍中、長秋卿、將作大匠、冠軍將軍、太尉長史、領左右將軍、武衛將軍、太子左右衛率、輔國將軍、四護校尉、太中大夫、龍驤將軍、三等上郡太守、散縣伯，爲從第三品。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
鎮遠、安遠將軍，太常、光祿、衛尉少卿，尚書，吏部郎中，給事黃門侍郎，太子中庶子，司徒右長史，司空長史，大宗正、太僕、大理、鴻臚、司農、太府少卿，三公府司馬，中常侍，中尹，城門校尉，武騎、雲騎、驍騎、遊擊將軍，已前上階。建忠、建節將軍，通直散騎常侍，諸開府長史、中大夫，三等下州刺史，三等鎮將，諸開府司馬，開國縣子，爲第四品。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
中堅、中壘將軍，尚書左丞，三公府諮議參軍事，司州別駕從事史，三等上州長史，太子三卿，前、左、右、後軍將軍，中書侍郎，太子庶子，三等中郡太守，左右備身、刀劔備身、備身、衛仗、直盪等正都督，三等上州司馬，<span class="jiazhu">已前上階。</span>振威、奮武將軍，諫議大夫，尚書右丞，諸開府諮議參軍，司州治中從事史，左右中郎將，步兵、越騎、射聲、屯騎、長水校尉，朱衣直閤，直閤將軍，太子騎官備身、內直備身等正都督，三等鎮副將，散縣子，爲從第四品。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
廣德、弘義將軍，太子備身、直入、直衛等正都督，領左右、三等中州長史，三公府從事中郎，祕書丞，皇子友，國子博士，散騎侍郎，太子中舍人，員外散騎常侍，三等中州司馬，<span class="jiazhu">已前上階。</span>折衝、制勝將軍，主衣都統，尚食、尚藥二典御，太子旅騎、屯衛、典軍校尉，領護府長史司馬，諸開府從事中郎，開國縣男，爲第五品。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
伏波、陵江將軍，三等下州長史，三公府掾屬，著作郎，通直散騎侍郎，太子洗馬，左右備身、刀劔備身、御仗、直盪等副都督，左右直長，中尚食、中尚藥典御，三等下州司馬，<span class="jiazhu">已前上階。</span>輕車、樓船將軍，駙馬都尉，翊衛正都督，直寢，直齋，奉車都尉，都水使者，諸開府掾屬，崇聖、歸義、歸正、歸命、歸德侯，清都郡丞，治書侍御史，鄴、臨漳、成安三縣令，中給事中，三等下郡太守，大理司直，太子直閤、二衛隊主，太子騎官、內直備身副都督，開國鄉男，散縣男，爲從第五品。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
勁武、昭勇將軍，尚書諸曹郎中，中書舍人，三公府主簿，三等上州別駕從事史，四中府三等鎮守長史，三公府錄事參軍事，皇子郎中令，三公府功曹、記室、戶、倉、中兵參軍事，皇子文學，謁者僕射，<span class="jiazhu">已前上階。</span>明威、顯信將軍，太子備身副都督，四中府司馬，武賁中郎將，羽林監，冗從僕射，直入副都督，千牛備身，大理正、監、評，侍御師諸開府錄事、功曹、記室、倉、中兵等曹參軍事，三等上州錄事參軍事，治中從事史，三等上郡丞，三等上縣令，太子內直監，平準署令，爲第六品。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
度遼、橫海將軍，直突都督，三等中州別駕從事史，三公府列曹參軍事，給事中，太子門大夫，三等上州功、倉、中兵等參軍事，皇子大農，騎都尉，直後，符璽郎中，三等中州錄事參軍事，<span class="jiazhu">已前上階。</span>踰岷、越嶂將軍，直衛副都督，三等中州從事史，諸開府主簿、列曹參軍事，三等中州功、倉、中兵等參軍事，太子舍人，三寺丞，太子直前，太子副直監，太子諸隊主，爲從第六品。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
戎昭、武毅將軍，勳武前鋒正都督，三公府東西閤祭酒，三等下州別駕從事史，三等上州府主簿、列曹參軍事，三等下州錄事參軍事，四中府錄事參軍事，王公國郎中令，積弩、積射將軍，員外散騎侍郎，皇子中尉，三公府參軍事、列曹行參軍，<span class="jiazhu">已前上階。</span>雄烈、恢猛將軍，翊衛副都督，諸開府東西閤祭酒參軍事、列曹行參軍，三等下州功、倉、中兵參軍事，四中府功、倉、中兵參軍事，三等中州府主簿、列曹參軍事，二衛府司馬，詹事府丞，左右備身五職，三等鎮錄事參軍事，六寺丞，祕書郎中，著作佐郎，太子侍醫，太子騎尉，太子騎官備身五職，三等中郡丞，三等中縣令，爲第七品。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
揚麾、曜鋒將軍，勳武前鋒副都督，強弩將軍，三公府行參軍，三等上州參軍事、列曹行參軍，三等下州府主簿、列曹參軍事，四中府列曹參軍事，王公國大農，長秋、將作寺丞，太子二率坊司馬，三等鎮倉、中兵參軍事，<span class="jiazhu">已前上階。</span>蕩邊、開域將軍，勳武前鋒散都督，太學博士，皇子常侍，太常博士，武騎常侍，左右備身，刀劔備身五職，<span class="jiazhu">都將、別、統、軍主、幢主。</span>三等中州參軍事、列曹行參軍，諸開府行參軍，奉朝請，國子助教，公車、京邑二市署令，三等鎮列曹參軍事，三縣丞，侍御史，尚食、尚藥丞，齋帥，中尚食、中尚藥丞，太子直後、二衛隊副，前鋒正都督，太子騎官備身，太子內直備身五職，<span class="jiazhu">已見前。</span>諸戍主、軍主，爲從第七品。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
靜漠、綏戎將軍，協律郎，三等上州行參軍，三等下州參軍事、列曹參軍事，四中府列曹行參軍，侯、伯國郎中令，殿中將軍，皇子侍郎，<span class="jiazhu">已前上階。</span>平越、殄夷將軍，刀劔備身五職，<span class="jiazhu">已見前。</span>前鋒副都督，太子內直備身，主書，殿中侍御史，太子典膳、藥藏丞，太子齋帥，三等中州行參軍，王、公國中尉，三等鎮鎧曹行參軍，三等下郡丞，三等下縣令，爲第八品。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
飛騎、隼擊將軍，三公府長兼左右戶行參軍、長兼行參軍，門下錄事，尚書都令史，檢校御史，諸署令，諸開府典籤，中謁者僕射，中黃門冗從僕射，<span class="jiazhu">已前上階。</span>武牙、武奮將軍，備身御仗五職，宮門署僕射，太子備身五職，侯、伯國大農，皇子上、中、下將軍，皇子上、中大夫，王、公國常侍，諸開府長兼左右戶行參軍，諸開府長兼行參軍，員外將軍，勳武前鋒五職，司州及三等上州典籤，太子諸隊副，諸戍諸軍副，清都郡丞，爲從第八品。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
清野將軍，子、男國郎中令，諸署內謁者局統，三等上州長兼行參軍，中黃門、太子內坊令，公主家令，皇子防閤、典書令，四門博士，大理律博士，校書郎，三公府參軍督護，都水參軍事，七部尉，諸郡尉，<span class="jiazhu">已前上階。</span>橫野將軍，王、公國侍郎，侯、伯國中尉、謁者，太子三寺丞，諸開府參軍督護，殿中司馬督，御仗，太子食官、中省、典倉等令，太子備身，平準、公車丞，三等中州典籤，爲第九品。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
偏將軍，諸宮教博士，太子司藏、廄牧令，太子校書，諸署別局都尉，諸尉，諸關津尉，三等上州參軍督護，三等中州長兼行參軍，祕書省正字，皇太子三令，王、公國上中下將軍及上中大夫，諸署令，諸縣丞，<span class="jiazhu">已前上階。</span>裨將軍，領軍護軍府、太常光祿衛尉寺、詹事府等功曹、五官、奉禮郎，子、男國大農，小黃門，員外司馬督，太學助教，諸幢主、遙途尉，中侍中，省錄事，三等下州典籤，尚書、門下、中書等省醫師，爲從第九品。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
流內比視官十三等。第一領人酋長，視從第三品。第一不領人酋長，視第四品。第二領人酋長，第一領人庶長，視從第四品。諸州大中正，第二不領人酋長，第一不領人庶長，視第五品。諸州中正，畿郡邑中正，第三領人酋長，第二領人庶長，視從第五品。第三不領人酋長，第二不領人庶長，視第六品。第三領人庶長，視從第六品。第三不領人庶長，視第七品。司州州都主簿，國子學生，視從第七品。諸州州都督簿，司州西曹書佐，清都郡中正、功曹，視第八品。司州列曹從事，諸州西曹書佐，諸郡中正、功曹，清都郡主簿，視從第八品。司州部郡從事，諸州祭酒從事史，視第九品。諸州部郡從事，司州守從事，諸郡主簿，司州武猛從事，視從第九品。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
周太祖初據關內，官名未改魏號。及方隅粗定，改創章程，命尚書令盧辯，遠師周之建職，置三公三孤，以爲論道之官。次置六卿，以分司庶務。其所制班序：
</p>
<p class="em2" id="p86"><a class="gg-link" href="#p86" onclick="return changeColor(this);"></a>
內命，<span class="jiazhu">謂王朝之臣。</span>三公九命，三孤八命，六卿七命，上大夫六命，中大夫五命，下大夫四命，上士三命，中士再命，下士一命。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
外命，<span class="jiazhu">謂諸侯及其臣。</span>諸公九命，諸侯八命，諸伯七命，諸子六命，諸男五命，諸公之孤卿四命，侯之孫卿、公之大夫三命，子男之孤卿，侯伯之大夫、公之上士再命，子男之大夫、公之中士、侯伯之上士一命，公之下士、侯伯之中士下士、子男之士不命。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
其制祿秩，下士一百二十五石，中士已上，至於上大夫，各倍之。上大夫是爲四千石。卿二分，孤三分，公四分，各益其一。公因盈數爲一萬石。其九秩一百二十石，八秩至於七秩，每二秩六分而下各去其一，二秩一秩俱爲四十石。凡頒祿，視年之上下。畝至四釜爲上年，上年頒其正。三釜爲中年，中年頒其半。二釜爲下年，下年頒其一。無年爲凶荒，不頒祿。六官所制如此。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
制度旣畢，太祖以魏恭帝三年，始命行之。所設官名，訖於周末，多有改更。並具盧傳，不復重序云。
</p>
</div></body></html>