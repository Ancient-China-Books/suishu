<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">隋書-卷三十一·志第二十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
	志第二十六
</h1><hr/></div>
<div class="section" id="title-1"><h2>
<strong>地理下</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	彭城郡<span class="jiazhu">【舊置徐州，後齊置東南道行臺，後周立總管府。開皇七年行臺廢，大業四年府廢。】</span>統縣十一，戶一十三萬二百三十二。
</p>
<p class="margin2" id="p1"><a class="gg-link" href="#p1" onclick="return changeColor(this);"></a>
	彭城<span class="jiazhu">【舊置郡，後周併沛及南陽平二郡入。開皇初郡廢，大業初復置郡。有呂梁山、徐山。】</span>蘄<span class="jiazhu">【梁置蘄郡。後齊置仁州，又析置龍亢郡。開皇初郡廢，大業初州廢。】</span>穀陽<span class="jiazhu">【後齊置穀陽郡，開皇初郡廢。又有巳吾、義城二縣，後齊併以爲臨淮縣，大業初併入焉。】</span>沛留<span class="jiazhu">【後齊廢，開皇十六年復。有微山、黃山。】</span>豐　蕭<span class="jiazhu">【舊置沛郡，後齊廢爲承高縣。開皇六年改爲龍城，十八年改爲臨沛，大業初改曰蕭。有相山。】</span>滕<span class="jiazhu">【舊曰蕃，置蕃郡。後齊廢。開皇十六年改曰滕縣。】</span>蘭陵<span class="jiazhu">【舊曰承，置蘭陵郡。開皇初郡廢，十六年分承置鄫州及蘭陵縣。大業初州廢，又併蘭陵、鄫城二縣入焉，尋改承爲蘭陵。有抱犢山。】</span>符離<span class="jiazhu">【後齊置睢南郡，開皇初郡廢，有竹邑縣，梁置睢州，開皇三年州廢，又廢竹邑入焉。有女山、定陶山。】</span>方與<span class="jiazhu">【後齊廢，開皇十六年復。】</span>
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	魯郡<span class="jiazhu">【舊兖州，大業二年改爲魯郡。】</span>統縣十，戶十二萬四千一十九。
</p>
<p class="margin2" id="p3"><a class="gg-link" href="#p3" onclick="return changeColor(this);"></a>
	瑕丘<span class="jiazhu">【舊廢，開皇十三年復，帶郡。】</span>任城<span class="jiazhu">【舊置高平郡，開皇初廢。】</span>鄒<span class="jiazhu">【有鄒山、承匡山。】</span>曲阜<span class="jiazhu">【舊曰魯郡，後齊改郡爲任城。開皇三年郡廢，四年改縣曰汶陽，十六年改名曲阜。】</span>泗水<span class="jiazhu">【開皇十六年置。有陪尾山、尼丘山、防山。有洙、泗水。】</span>平陸<span class="jiazhu">【後齊曰樂平，開皇十六年改焉。】</span>龔丘<span class="jiazhu">【後齊曰平原縣，開皇十六年改焉。】</span>梁父<span class="jiazhu">【有龜山。】</span>博城<span class="jiazhu">【舊曰博，置泰山郡。後齊改郡曰東平，又併博平、牟入焉。開皇初郡廢，十六年改縣曰汶陽，尋改曰博城。有奉高縣，開皇六年改曰岱山，大業初州廢，又廢岱山縣入焉。有岱山、玉符山。】</span>嬴<span class="jiazhu">【開皇十六年分置牟城縣，大業初併入焉。有艾山。有淄水。】</span>
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	琅邪郡<span class="jiazhu">【舊置北徐州，後周改曰沂州。】</span>統縣七，戶六萬三千四百二十三。
</p>
<p class="margin2" id="p5"><a class="gg-link" href="#p5" onclick="return changeColor(this);"></a>
	臨沂<span class="jiazhu">【舊曰即丘，帶郡。開皇初郡廢，十六年分置臨沂，大業初併即丘入焉。有大祠山。】</span>費顓　臾<span class="jiazhu">【舊曰南武陽，開皇十八年改名焉。又有南城縣，後齊廢。有開明山。】</span>新泰<span class="jiazhu">【後齊廢蒙陰縣入焉。】</span>沂水<span class="jiazhu">【舊置南青州及東安郡，後周改州爲莒州。開皇初郡廢，改縣曰東安。十六年又改曰沂水。大業初州廢。】</span>東安<span class="jiazhu">【後齊廢，開皇十六年復。有松山。】</span>莒<span class="jiazhu">【舊置東莞郡。後齊廢，後置義唐郡。開皇初廢。】</span>
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	東海郡<span class="jiazhu">【梁置南、北二青州，東魏改爲海州。】</span>統縣五，戶二萬七千八百五十八。
</p>
<p class="margin2" id="p7"><a class="gg-link" href="#p7" onclick="return changeColor(this);"></a>
	朐山<span class="jiazhu">【舊曰朐，置琅邪郡。後周改縣曰朐山，郡曰朐山。開皇初郡廢，大業初復，帶郡。有朐山、羽山。】</span>東海<span class="jiazhu">【舊置廣饒縣及東海郡，後齊分廣饒置東海縣。開皇初廢郡及東海縣，仁壽元年，改廣饒曰東海。有謝祿山、鬱林山。】</span>漣水<span class="jiazhu">【舊曰襄賁，置東海郡。東魏改曰海安。開皇初郡廢，縣又改焉。】</span>沭陽<span class="jiazhu">【梁置潼陽郡。東魏改曰沭陽郡，置縣曰懷文。後周改縣曰沭陽。開皇初郡廢。】</span>懷仁<span class="jiazhu">【梁置南、北二青州。東魏廢州，立義唐郡及懷仁縣。開皇初郡廢。】</span>
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	下邳郡<span class="jiazhu">【後魏置南徐州，梁改爲東徐州，東魏又改曰東楚州，陳改爲安州，後周改爲泗州。】</span>統縣七，戶五萬二千七十。
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
	宿豫<span class="jiazhu">【舊置宿豫郡，開皇初郡廢。大業初置下邳郡。又梁置朝陽、臨沭二郡，後齊置晉寧郡，尋並廢。】</span>夏丘<span class="jiazhu">【後齊置，並置夏丘郡，尋立潼州。後周改州爲宋州，縣曰晉陵。開皇初郡廢，十八年州廢，縣復曰夏丘。又東魏置臨潼郡、睢陵縣，後齊改郡爲潼郡。又梁置潼州，後齊改曰睢州，尋廢，亦入潼郡。開皇初郡縣並廢。】</span>徐城<span class="jiazhu">【梁置高平郡。東魏又併梁東平、陽平、清河、歸義四郡爲高平縣，又併梁朱沛、循儀、安豐三郡置朱沛縣。又有安遠郡，後齊廢，後周又併朱沛入高平。開皇初郡廢，十八年更名徐城。】</span>淮陽<span class="jiazhu">【梁置淮陽郡。東魏併綏化、呂梁二郡置綏化縣。後周改縣爲淮陽。開皇初郡廢。又有梁臨清、天水、浮陽三郡，東魏併爲甬城縣，後齊改曰文城縣，後周又改爲臨清，開皇三年省入焉。】</span>下邳<span class="jiazhu">【梁曰歸政，置武州、下邳郡。魏改縣爲下邳，置郡不改，改州曰東徐。後周改州爲邳州。開皇初郡廢，大業初州廢。有嶧山、磬石山。】</span>良城<span class="jiazhu">【梁置武安郡，開皇初郡廢，十一年縣更名曰良城。有徐山。】</span>郯<span class="jiazhu">【舊置郡，開皇初廢。】</span>
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	禹貢：「海、岱及淮惟徐州。」彭城、魯郡、琅邪、東海、下邳，得其地焉。在於天文，自奎五度至胃六度，爲降婁，於辰在戌。其在列國，則楚、宋及魯之交。考其舊俗，人頗勁悍輕剽，其士子則挾任節氣，好尚賔遊，此蓋楚之風焉。大抵徐、兖同俗，故其餘諸郡，皆得齊魯之所尚。莫不賤商賈，務稼穡，尊儒慕學，得洙泗之俗焉。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	江都郡<span class="jiazhu">【梁置南兖州，後齊改爲東廣州，陳復曰南兖，後周改爲吳州。開皇九年改爲揚州，置總管府，大業初府廢。】</span>統縣十六，戶十一萬五千五百二十四。
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
	江陽<span class="jiazhu">【舊曰廣陵，後齊置廣陵、江陽二郡。開皇初郡廢，十八年改縣爲邗江，大業初更名江陽。有江都宮、揚子宮。有陵湖。】</span>江都<span class="jiazhu">【自梁及隋，或廢或置。】</span>海陵<span class="jiazhu">【梁置海陵郡。開皇初郡廢，又併建陵縣入，尋析置江浦縣，大業初省入。】</span>寧海<span class="jiazhu">【開皇初併如皐縣入。】</span>高郵<span class="jiazhu">【梁析置竹塘、三歸二縣，及置廣業郡，尋以有嘉禾，爲神農郡。開皇初郡廢，又併竹塘、三歸、臨澤三縣入焉。】</span>安宜<span class="jiazhu">【梁置陽平郡及東莞郡。開皇初郡廢，又廢石鼈縣入焉。有白馬湖。】</span>山陽<span class="jiazhu">【舊置山陽郡，開皇初郡廢。十二年置楚州，大業初州廢。有後魏淮陰郡，東魏改爲淮州，後齊併魯、富陵立懷恩縣，後周改曰壽張，又僑立東平郡。開皇元年改郡爲淮陰，并立楚州，尋廢郡，更改縣曰淮陰。大業初州廢，縣併入焉。】</span>盱眙<span class="jiazhu">【舊魏置盱眙郡。陳置北譙州，尋省。開皇初郡廢，又併考城、直瀆、陽城三縣入。有都梁山。】</span>鹽城<span class="jiazhu">【後齊置射陽郡，陳改曰鹽城，開皇初郡廢。】</span>清流<span class="jiazhu">【舊曰頓丘，置新昌郡及南譙州。開皇初改爲滁州，郡廢。又廢樂鉅、高塘二縣入頓丘，改曰新昌。十八年又改爲清流。大業初州廢。有白禪山、曲亭山。】</span>全椒<span class="jiazhu">【梁曰北譙，置北譙郡。後齊改郡爲臨滁，後周又曰北譙。開皇初郡廢，改縣爲滁水。大業初改名焉。有銅官山、九鬪山。】</span>六合<span class="jiazhu">【舊曰尉氏，置秦郡。後齊置秦州。後周改州曰方州，改郡曰六合。開皇初郡廢，四年改尉氏曰六合，省堂邑、方山二縣入焉。大業初州廢。又後齊置瓦梁郡，陳廢。有瓜步山、六合山。】</span>永福<span class="jiazhu">【舊曰沛，梁置涇城、東陽二郡。陳廢州，併二郡爲沛郡。後周改沛郡爲石梁郡，改沛縣曰石梁縣，省橫山縣入焉。開皇初郡廢。大業初改縣曰永福。有香山、永福山。】</span>句容<span class="jiazhu">【有茅山、浮山、四平山。】</span>延陵<span class="jiazhu">【舊置南徐州、南東海郡，梁改曰蘭陵郡，陳又改爲東海。開皇九年州郡並廢，又廢丹徒縣入焉。十五年置潤州，大業初州廢。有句驪山、黃鵠山、蒜山、長塘湖。】</span>曲阿<span class="jiazhu">【有武進縣，梁改爲蘭陵，開皇九年併入。】</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	鍾離郡<span class="jiazhu">【後齊曰西楚州，開皇二年改曰濠州。】</span>統縣四，戶三萬五千一十五。
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
	鍾離<span class="jiazhu">【舊置郡，開皇初郡廢。大業中復置郡。】</span>定遠<span class="jiazhu">【舊曰東城。梁改曰定遠，置臨濠郡。後齊改曰廣安。開皇初郡廢。又有舊九江郡，後齊廢爲曲陽縣，縣尋廢。又有梁置安州，侯景亂廢。】</span>化明<span class="jiazhu">【故曰睢陵，置濟陰郡。後齊改縣曰池南，陳復曰睢陵，後周改爲昭義。開皇初郡廢，大業初縣改名焉。】</span>塗山<span class="jiazhu">【舊曰當塗。後齊改曰馬頭，置郡曰荊山。開皇初改縣曰塗山，廢郡。有當塗山。】</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	淮南郡<span class="jiazhu">【舊曰豫州，後魏曰揚州，梁曰南豫州，東魏曰揚州，陳又曰豫州，後周曰揚州。開皇九年曰壽州，置總管府，大業元年府廢。】</span>統縣四，戶三萬四千二百七十八。
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
	壽春<span class="jiazhu">【舊有淮南、梁郡、北譙、汝陰等郡，開皇初並廢，并廢蒙縣入焉。大業初置淮南郡。有八公山、門溪。】</span>安豐<span class="jiazhu">【梁置陳留、安豐二郡，開皇初並廢。有芍陂。】</span>霍丘<span class="jiazhu">【梁置安豐郡，東魏廢。開皇十九年置縣，名焉。】</span>長平<span class="jiazhu">【梁置北陳郡，開皇初廢，又併西華縣入。】</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	弋陽郡<span class="jiazhu">【梁置光州。】</span>統縣六，戶四萬一千四百三十三。
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
	光山<span class="jiazhu">【舊置光城郡。開皇初郡廢，十八年置縣焉。大業初置光陽郡。又有舊黃川郡，梁廢。】</span>樂安<span class="jiazhu">【梁置宋安郡，及宋安、光城二縣，又有豐安郡，開皇三年並廢入焉。有弋陽山、浮光山、金山、錫山。】</span>定城<span class="jiazhu">【後齊置南郢州，後廢入南、北二弋陽縣，後又省北弋陽入南弋陽，改爲定遠焉。又後魏置弋陽郡，及有梁東新蔡縣。後周改爲淮南郡。又後齊置齊安、新蔡二郡，及廢舊義州，立東光城郡。至開皇初，五郡及郢州並廢。】</span>殷城<span class="jiazhu">【舊曰包信，開皇初改名焉。梁置義城郡及建州，并所領平高、新蔡、新城三郡，開皇初並廢。有大蘇山、南松山。】</span>固始<span class="jiazhu">【梁曰蓼縣。後齊改名焉，置北建州，尋廢州，置新蔡郡。後周改置澮州。開皇初州郡並廢入，又改縣爲固始。有安陽山。】</span>期思<span class="jiazhu">【陳置邊城郡。閏皇初郡廢，改縣名焉。有後齊光化郡，亦廢入焉。有大別山。】</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	蘄春郡<span class="jiazhu">【後齊置雍州，後周改曰蘄州。開皇初置總管府，九年府廢。】</span>統縣五，戶三萬四千六百九十。
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
	蘄春<span class="jiazhu">【舊曰蘄陽，梁改曰蘄水。後齊改曰齊昌，置齊昌郡。開皇十八年改爲蘄春。開皇初郡廢。有安山。】</span>浠水<span class="jiazhu">【舊置永安郡，開皇初郡廢。有石鼓山。】</span>蘄水<span class="jiazhu">【舊曰蘄春，梁改名焉。有鼓吹山。有蘄水。】</span>黃梅<span class="jiazhu">【舊曰永興，開皇初改曰新蔡，十八年改名焉。有黃梅山。】</span>羅田<span class="jiazhu">【梁置義州、義城郡，開皇初並廢。】</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	廬江郡<span class="jiazhu">【梁置南豫州，又改爲合州。開皇初改爲廬州。】</span>統縣七，戶四萬一千六百三十二。
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
	合肥<span class="jiazhu">【梁曰汝陰，置汝陰郡。後齊分置北陳郡。開皇初郡廢，縣改名焉。】</span>廬江<span class="jiazhu">【齊置廬江郡，梁置湘州，後齊州廢，開皇初郡廢。有冶甫山、上薄山、三公山、聖山、藍家山。】</span>襄安<span class="jiazhu">【梁曰蘄，開皇初改焉。有龜山、紫微山、亞父山、半陽山、白石山、四鼎山。】</span>慎<span class="jiazhu">【東魏置平梁郡，陳曰梁郡，開皇初郡廢。有浮闍山。】</span>霍山<span class="jiazhu">【梁置霍州及岳安郡、岳安縣。後齊州廢。開皇初郡廢，縣改名焉。】</span>渒水<span class="jiazhu">【梁置北沛郡及新蔡縣。開皇初郡廢，又廢新蔡入焉。有墜星山。】</span>開化<span class="jiazhu">【梁置。有衡山、九公山、蹋鼓山、天山、多智山。】</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	同安郡<span class="jiazhu">【梁置豫州，後改曰晉州，後齊改曰江州，陳又曰晉州，開皇初曰熙州。】</span>統縣五，戶二萬一千七百六十六。
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
	懷寧<span class="jiazhu">【舊置晉熙郡，開皇初郡廢。大業三年置同安郡。】</span>宿松<span class="jiazhu">【梁置高塘郡。開皇初郡廢，改縣曰高塘，十八年又改名焉。有雷水。】</span>太湖<span class="jiazhu">【開皇初改爲晉熙，十八年復改名焉。】</span>望江<span class="jiazhu">【陳置大雷郡。開皇十一年改曰義鄉，十八年改名焉。】</span>同安<span class="jiazhu">【舊曰樅陽，并置樅陽郡。開皇初郡廢，十八年縣改名焉。有浮度山。】</span>
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	歷陽郡<span class="jiazhu">【後齊立和州。】</span>統縣二，戶八千二百五十四。
</p>
<p class="margin2" id="p26"><a class="gg-link" href="#p26" onclick="return changeColor(this);"></a>
	歷陽<span class="jiazhu">【舊置歷陽郡，開皇初郡廢。大業初復置郡。】</span>烏江<span class="jiazhu">【梁置江都郡，後齊改爲齊江郡，陳又改爲臨江郡，周改爲同江郡。開皇初郡廢。大業初置歷陽郡。有六合山。】</span>
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	丹陽郡<span class="jiazhu">【自東晉已後置郡曰揚州。平陳，詔並平蕩耕墾，更於石頭城置蔣州。】</span>統縣三，戶二萬四千一百二十五。
</p>
<p class="margin2" id="p28"><a class="gg-link" href="#p28" onclick="return changeColor(this);"></a>
	江寧<span class="jiazhu">【梁置丹陽郡及南丹陽郡，陳省南丹陽郡。平陳，又廢丹陽郡，并以秣陵、建康、同夏三縣入焉。大業初置丹陽郡。有蔣山。】</span>當塗<span class="jiazhu">【舊置淮南郡。平陳，廢郡，并襄垣、于湖、繁昌、西鄉入焉。有天門山、楚山。】</span>溧水<span class="jiazhu">【舊曰溧陽。開皇九年廢丹陽郡入，十八年改焉。有赭山、廬山、楚山。】</span>
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	宣城郡<span class="jiazhu">【舊置南豫州。平陳，改爲宣州。】</span>統縣六，戶一萬九千九百七十九。
</p>
<p class="margin2" id="p30"><a class="gg-link" href="#p30" onclick="return changeColor(this);"></a>
	宣城<span class="jiazhu">【舊曰宛陵，置宣城郡。平陳，郡廢，仍併懷安、寧國、當塗、浚遒四縣入焉。大業初置郡。有敬亭山。】</span>涇<span class="jiazhu">【平陳，省安吳、南陽二縣入焉。有蓋山、陵陽山。】</span>南陵<span class="jiazhu">【梁置，併置南陵郡，陳置北江州。平陳，州郡並廢，并所管石城、臨城、定陵、故治、南陵五縣入焉。】</span>秋浦<span class="jiazhu">【舊曰石城。平陳廢，開皇十九年置，改名焉。】</span>永世<span class="jiazhu">【平陳廢，開皇十二年又置。有靈光山。】</span>綏安<span class="jiazhu">【舊曰石封，平陳，改名焉。梁末立大梁郡，又改爲陳留。平陳，郡廢，省大德、故鄣、安吉、原鄉四縣入焉。】</span>
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	毗陵郡<span class="jiazhu">【平陳，置常州。】</span>統縣四，戶一萬七千五百九十九。
</p>
<p class="margin2" id="p32"><a class="gg-link" href="#p32" onclick="return changeColor(this);"></a>
	晉陵<span class="jiazhu">【舊置晉陵郡。平陳，郡廢。大業初置郡。有橫山。】</span>江陰<span class="jiazhu">【梁置，及置江陰郡。平陳，廢郡及利城梁豐縣入焉。有毗陵山。】</span>無錫<span class="jiazhu">【有九龍山。】</span>義興<span class="jiazhu">【舊曰陽羨，置義興郡。平陳，郡廢，改縣名焉，又廢義鄉、國山、臨津三縣入焉。有計山、洞庭山。】</span>
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	吳郡<span class="jiazhu">【陳置吳州。平陳，改曰蘇州，大業初復曰吳州。】</span>統縣五，戶一萬八千三百七十七。
</p>
<p class="margin2" id="p34"><a class="gg-link" href="#p34" onclick="return changeColor(this);"></a>
	吳<span class="jiazhu">【舊置吳郡。平陳，郡廢，大業初復置。有胥山、橫山、華山、黃山、姑蘇山、太湖。】</span>昆山<span class="jiazhu">【梁置。平陳廢，開皇十八年復。】</span>常熟<span class="jiazhu">【舊曰南沙，梁置信義郡。平陳廢，并所領海陽、前京、信義、海虞、興國、南沙入焉。有虞山。】</span>烏程<span class="jiazhu">【舊置吳興郡。平陳，郡廢，并東遷縣入焉。仁壽中置湖州，大業初州廢。有雉山。】</span>長城<span class="jiazhu">【平陳廢，仁壽二年復。有卞山。】</span>
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	會稽郡<span class="jiazhu">【梁置東揚州。陳初省，尋復。平陳，改曰吳州，置總管府。大業初府廢，置越州。】</span>統縣四，戶二萬二百七十一。
</p>
<p class="margin2" id="p36"><a class="gg-link" href="#p36" onclick="return changeColor(this);"></a>
	會稽<span class="jiazhu">【舊置會稽郡。平陳，郡廢，及廢山陰、永興、上虞、始寧四縣入，大業初置郡。有稷山、種山、會稽山。】</span>句章<span class="jiazhu">【平陳，併餘姚、鄞、鄮三縣入。有太白山、方山。】</span>剡<span class="jiazhu">【有桐柏山。】</span>諸暨<span class="jiazhu">【有泄溪、大農湖。】</span>
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	餘杭郡<span class="jiazhu">【平陳，置杭州。仁壽中置總管府，大業初府廢。】</span>統縣六，戶一萬五千三百八十。
</p>
<p class="margin2" id="p38"><a class="gg-link" href="#p38" onclick="return changeColor(this);"></a>
	錢唐<span class="jiazhu">【舊置錢唐郡。平陳，廢郡，并所領新城縣入。大業三年置餘杭郡。有粟山、石甑山、臨平湖。】</span>富陽<span class="jiazhu">【有石頭山、雞籠山。】</span>餘杭<span class="jiazhu">【有由拳山、金鵝山。】</span>於灊<span class="jiazhu">【有天目山、石鏡山。有桐溪。】</span>鹽官<span class="jiazhu">【有蜀山。】</span>武康<span class="jiazhu">【平陳廢，仁壽二年復。有封嵎山、青山、白鵠山。】</span>
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	新安郡<span class="jiazhu">【平陳，置歙州。】</span>統縣三，戶六千一百六十四。
</p>
<p class="margin2" id="p40"><a class="gg-link" href="#p40" onclick="return changeColor(this);"></a>
	休寧<span class="jiazhu">【舊曰海寧，開皇十八年改名焉。大業初置郡。】</span>歙<span class="jiazhu">【平陳廢，十一年復。】</span>黟<span class="jiazhu">【平陳廢，十一年復。】</span>
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	東陽郡<span class="jiazhu">【平陳，置婺州。】</span>統縣四，戶一萬九千八百五。
</p>
<p class="margin2" id="p42"><a class="gg-link" href="#p42" onclick="return changeColor(this);"></a>
	金華<span class="jiazhu">【舊曰長山，置金華郡。平陳，郡廢，又廢建德、太末、豐安三縣入，改爲吳寧縣。十二年改曰東陽，十八年改名焉。大業初置東陽郡。有長山、龍山、樓山、岳山。有赤松澗。】</span>永康　烏傷<span class="jiazhu">【有香山、歌山。】</span>信安<span class="jiazhu">【有江山、悲思嶺。有定陽溪。】</span>
</p>
<p class="em2" id="p43"><a class="gg-link" href="#p43" onclick="return changeColor(this);"></a>
	永嘉郡<span class="jiazhu">【開皇九年置處州，十二年改曰括州。】</span>統縣四，戶一萬五百四十二。
</p>
<p class="margin2" id="p44"><a class="gg-link" href="#p44" onclick="return changeColor(this);"></a>
	括倉<span class="jiazhu">【平陳，置縣，大業初置永嘉郡。有縉雲山、括倉山。】</span>永嘉<span class="jiazhu">【舊曰永寧，置永嘉郡。平陳，郡廢，縣改名焉。有芙蓉山。】</span>松陽　臨海<span class="jiazhu">【舊曰章安，置臨海郡。平陳，郡廢，縣改名焉。有赤山、天台山。】</span>
</p>
<p class="em2" id="p45"><a class="gg-link" href="#p45" onclick="return changeColor(this);"></a>
	建安郡<span class="jiazhu">【陳置閩州，仍廢，後又置豐州。平陳，改曰泉州。大業初改曰閩州。】</span>統縣四，戶一萬二千四百二十。
</p>
<p class="margin2" id="p46"><a class="gg-link" href="#p46" onclick="return changeColor(this);"></a>
	閩<span class="jiazhu">【舊曰東侯官，置晉安郡。平陳，郡廢，縣改曰原豐。十二年改曰閩，大業初置建安郡。有岱山、飛山。】</span>建安<span class="jiazhu">【舊置建安郡。平陳廢。】</span>南安<span class="jiazhu">【舊曰晉安，置南安郡。平陳，郡廢，縣改名焉；又置莆田縣，尋廢入焉。】</span>龍溪<span class="jiazhu">【梁置，開皇十二年併蘭水、綏安二縣入焉。】</span>
</p>
<p class="em2" id="p47"><a class="gg-link" href="#p47" onclick="return changeColor(this);"></a>
	遂安郡<span class="jiazhu">【仁壽三年置睦州。】</span>統縣三，戶七千三百四十三。
</p>
<p class="margin2" id="p48"><a class="gg-link" href="#p48" onclick="return changeColor(this);"></a>
	雉山<span class="jiazhu">【舊置新安郡。平陳，廢爲新安縣。大業初縣改名焉，置遂安郡。有仙壇山。】</span>遂安<span class="jiazhu">【平陳廢，仁壽中復。】</span>桐廬<span class="jiazhu">【平陳廢，仁壽中復。有白石山。】</span>
</p>
<p class="em2" id="p49"><a class="gg-link" href="#p49" onclick="return changeColor(this);"></a>
	鄱陽郡<span class="jiazhu">【梁置吳州，陳廢。平陳，置饒州。】</span>統縣三，戶一萬一百二。
</p>
<p class="margin2" id="p50"><a class="gg-link" href="#p50" onclick="return changeColor(this);"></a>
	鄱陽<span class="jiazhu">【舊置鄱陽郡。平陳廢，又有陳銀城縣廢入焉。大業初復置郡。】</span>餘干　弋陽<span class="jiazhu">【舊曰葛陽，開皇十二年改。有弋水。】</span>
</p>
<p class="em2" id="p51"><a class="gg-link" href="#p51" onclick="return changeColor(this);"></a>
	臨川郡<span class="jiazhu">【平陳，置撫州。】</span>統縣四，戶一萬九百。
</p>
<p class="margin2" id="p52"><a class="gg-link" href="#p52" onclick="return changeColor(this);"></a>
	臨川<span class="jiazhu">【舊置臨川郡。平陳，郡廢，大業三年復置郡。有銅山、黃山。有夢水。】</span>南城<span class="jiazhu">【有五章山。】</span>崇仁<span class="jiazhu">【梁置巴山郡，領大豐、新安、巴山、新建、興平、豐城、西寧七縣。平陳，郡縣並廢，以置縣焉。】</span>邵武<span class="jiazhu">【開皇十二年置。】</span>
</p>
<p class="em2" id="p53"><a class="gg-link" href="#p53" onclick="return changeColor(this);"></a>
	廬陵郡<span class="jiazhu">【平陳，置吉州。】</span>統縣四，戶二萬三千七百一十四。
</p>
<p class="margin2" id="p54"><a class="gg-link" href="#p54" onclick="return changeColor(this);"></a>
	廬陵<span class="jiazhu">【舊置廬陵郡。平陳廢，大業初復置。】</span>泰和<span class="jiazhu">【平陳置，曰西昌。十一年省東昌入，更名焉。】</span>安復<span class="jiazhu">【舊置安成郡。平陳，郡廢，縣改曰安成。十八年又曰安復。有更生山、長嶺。】</span>新淦<span class="jiazhu">【有玉笥山。】</span>
</p>
<p class="em2" id="p55"><a class="gg-link" href="#p55" onclick="return changeColor(this);"></a>
	南康郡<span class="jiazhu">【開皇九年置虔州。】</span>統縣四，戶一萬一千一百六十八。
</p>
<p class="margin2" id="p56"><a class="gg-link" href="#p56" onclick="return changeColor(this);"></a>
	贛<span class="jiazhu">【舊曰南康，置南康郡。平陳，郡廢。大業初縣改名焉，尋置郡。有儲山。有贛水。】</span>虔化<span class="jiazhu">【舊曰寧都，開皇十八年改名焉。有石鼓山。】</span>雩都<span class="jiazhu">【舊廢，平陳置。有金雞山、君山。】</span>南康<span class="jiazhu">【舊曰贛，大業初改名焉。有廩山、上洛山、贛山。】</span>
</p>
<p class="em2" id="p57"><a class="gg-link" href="#p57" onclick="return changeColor(this);"></a>
	宜春郡<span class="jiazhu">【平陳，置袁州。】</span>統縣三，戶一萬一百一十六。
</p>
<p class="margin2" id="p58"><a class="gg-link" href="#p58" onclick="return changeColor(this);"></a>
	宜春<span class="jiazhu">【舊曰宜陽。開皇十一年廢吳平縣入，十八年改名焉。大業初置郡。有廬溪、渝水。】</span>萍鄉<span class="jiazhu">【有宜春江。】</span>新喻
</p>
<p class="em2" id="p59"><a class="gg-link" href="#p59" onclick="return changeColor(this);"></a>
	豫章郡<span class="jiazhu">【平陳，置洪州總管府。大業初府廢。】</span>統縣四，戶一萬二千二十一。
</p>
<p class="margin2" id="p60"><a class="gg-link" href="#p60" onclick="return changeColor(this);"></a>
	豫章<span class="jiazhu">【舊置豫章郡。平陳，郡廢。大業初復置郡。】</span>豐城<span class="jiazhu">【平陳廢。十二年置，曰廣豐。仁壽初改名焉。】</span>建昌<span class="jiazhu">【開皇九年省并、永修、豫章、新吳四縣入焉。】</span>建城<span class="jiazhu">【有然石。】</span>
</p>
<p class="em2" id="p61"><a class="gg-link" href="#p61" onclick="return changeColor(this);"></a>
	南海郡<span class="jiazhu">【舊置廣州，梁、陳並置都督府。平陳，置總管府。仁壽元年置番州，大業初府廢。】</span>統縣十五，戶三萬七千四百八十二。
</p>
<p class="margin2" id="p62"><a class="gg-link" href="#p62" onclick="return changeColor(this);"></a>
	南海<span class="jiazhu">【舊置南海郡。平陳，郡廢；又分置番禺縣，尋廢入焉。大業初置郡。】</span>曲江<span class="jiazhu">【舊置始興郡。平陳廢，十六年又廢湞陽縣入焉。有玉山、銀山。】</span>始興<span class="jiazhu">【齊曰正階，梁改名焉，又置安遠郡，置東衡州。平陳，改郡置大庾縣，又於此置廣州總管。開皇末移向南海，又十六年廢大庾入焉。】</span>翁源<span class="jiazhu">【梁置，陳又置清遠郡。平陳郡廢。】</span>增城<span class="jiazhu">【舊置東官郡，平陳廢。有羅浮山。】</span>寶安　樂昌<span class="jiazhu">【梁置，曰梁化，又分置平石縣。開皇十二年省平石入，十八年改名焉。】</span>四會<span class="jiazhu">【舊置綏建郡，又有樂昌郡。平陳，二郡並廢。大業初又併始昌縣入焉。】</span>化蒙<span class="jiazhu">【大業初廢威城縣入焉。】</span>清遠<span class="jiazhu">【舊置清遠郡，又分置威正、廉平、恩洽、浮護等四縣。平陳並廢，以置清遠縣。又齊置齊康郡，至是亦廢入焉。】</span>含洭<span class="jiazhu">【梁置衡州、陽山郡。平陳，州改曰洭州，廢郡。二十年州廢。有堯山。】</span>政賔<span class="jiazhu">【舊置東官郡。平陳，郡廢。】</span>懷集　新會<span class="jiazhu">【舊置新會郡。平陳，郡廢，又併盆允、永昌、新建、熙潭、化召、懷集六縣入，爲封州。十一年改爲允州，後又改爲岡州。大業初州廢，并廢封樂縣入。有社山。】</span>義寧<span class="jiazhu">【開皇十年廢新夷、初賔二縣入；又有始康縣，廢入封平。大業初又廢封平入焉。有茂山。】</span>
</p>
<p class="em2" id="p63"><a class="gg-link" href="#p63" onclick="return changeColor(this);"></a>
	龍川郡<span class="jiazhu">【平陳，置循州總管府。大業初府廢。】</span>統縣五，戶六千四百二十。
</p>
<p class="margin2" id="p64"><a class="gg-link" href="#p64" onclick="return changeColor(this);"></a>
	歸善<span class="jiazhu">【帶郡。有歸化山、懷安山。】</span>河源<span class="jiazhu">【開皇十一年省龍川縣入焉。又有新豐縣，十八年改曰休吉，大業初省入焉。有龍山、亢山。有修江。】</span>博羅　興寧　海豐<span class="jiazhu">【有黑龍山。有漲海。】</span>
</p>
<p class="em2" id="p65"><a class="gg-link" href="#p65" onclick="return changeColor(this);"></a>
	義安郡<span class="jiazhu">【梁置東揚州，後改曰瀛州，及陳州廢。平陳，置潮州。】</span>統縣五，戶二千六十六。
</p>
<p class="margin2" id="p66"><a class="gg-link" href="#p66" onclick="return changeColor(this);"></a>
	海陽<span class="jiazhu">【舊置義安郡。平陳，郡廢。大業初置郡。有鳳皇山。】</span>程鄉　潮陽　海寧<span class="jiazhu">【有龍溪山。】</span>萬川<span class="jiazhu">【舊曰義招，大業初改名焉。】</span>
</p>
<p class="em2" id="p67"><a class="gg-link" href="#p67" onclick="return changeColor(this);"></a>
	高涼郡<span class="jiazhu">【梁置高州。】</span>統縣九，戶九千九百一十七。
</p>
<p class="margin2" id="p68"><a class="gg-link" href="#p68" onclick="return changeColor(this);"></a>
	高涼<span class="jiazhu">【舊置高涼郡。平陳廢，大業初復置。】</span>連江<span class="jiazhu">【梁置連江郡。平陳，郡廢。梁又置梁封縣，開皇十八年改爲義封。梁又置南巴郡。平陳，郡廢爲南巴縣。大業初二縣並廢入。】</span>電白<span class="jiazhu">【梁置電白郡。平陳，郡廢。又有海昌郡廢入焉。】</span>杜原<span class="jiazhu">【舊曰杜陵。梁置杜陵郡，又有永寧、宋康二郡。平陳，並廢爲縣。十八年改杜陵曰杜原，宋康曰義康。大業二年二縣並廢入杜原。】</span>海安<span class="jiazhu">【舊曰齊安，置齊安郡。平陳，郡廢。開皇十八年改縣名焉。】</span>陽春<span class="jiazhu">【梁置陽春郡。平陳，郡廢。】</span>石龍<span class="jiazhu">【舊置羅州、高興郡。平陳，郡廢。大業初州廢。】</span>吳川　茂名
</p>
<p class="em2" id="p69"><a class="gg-link" href="#p69" onclick="return changeColor(this);"></a>
	信安郡<span class="jiazhu">【平陳，置端州。】</span>統縣七，戶一萬七千七百八十七。
</p>
<p class="margin2" id="p70"><a class="gg-link" href="#p70" onclick="return changeColor(this);"></a>
	高要<span class="jiazhu">【舊置高要郡。平陳，郡廢。大業初置信安郡。有定山。】</span>端溪<span class="jiazhu">【舊置晉康郡。平陳，郡廢。有端水。】</span>樂城<span class="jiazhu">【開皇十二年廢文招、悅成二縣入。】</span>平興<span class="jiazhu">【舊置宋隆郡，領初寧、建寧、熙穆、崇德、召興、崇化、南安等縣。平陳，郡廢，并所領縣入焉。又梁置梁泰郡及縣。平陳，郡廢，縣改曰清泰。大業初廢入焉。】</span>新興<span class="jiazhu">【梁置新州、新寧郡。平陳，郡廢。大業初州廢，又廢索盧縣入焉。】</span>博林<span class="jiazhu">【大業初廢撫納縣入。】</span>銅陵<span class="jiazhu">【有流南縣，開皇十八年改曰南流。又有西城縣，大業初廢入。】</span>
</p>
<p class="em2" id="p71"><a class="gg-link" href="#p71" onclick="return changeColor(this);"></a>
	永熙郡<span class="jiazhu">【梁置瀧州。】</span>統縣六，戶一萬四千三百一十九。
</p>
<p class="margin2" id="p72"><a class="gg-link" href="#p72" onclick="return changeColor(this);"></a>
	瀧水<span class="jiazhu">【舊置開陽縣，置開陽、平原、羅陽等郡。平陳，郡並廢，以名縣。開皇十八年改平原曰瀧水，羅陽縣爲正義。大業初置永熙郡，開陽、正義俱廢入焉。】</span>懷德舊曰梁德，置梁德郡。平陳，廢郡。十八年改名懷德。良德<span class="jiazhu">【陳置，曰務德，後改名焉。】</span>安遂<span class="jiazhu">【梁置建州、廣熙郡，尋廢。州大業初廢。】</span>永業<span class="jiazhu">【梁置永業郡，尋改爲縣，後省。開皇十六年又置。】</span>永熙<span class="jiazhu">【大業初併安南縣入。】</span>
</p>
<p class="em2" id="p73"><a class="gg-link" href="#p73" onclick="return changeColor(this);"></a>
	蒼梧郡<span class="jiazhu">【梁置成州，開皇初改爲封州。】</span>統縣四，戶四千五百七十八。
</p>
<p class="margin2" id="p74"><a class="gg-link" href="#p74" onclick="return changeColor(this);"></a>
	封川<span class="jiazhu">【梁曰梁信，置梁信郡。平陳，郡廢。十八年改爲封川。大業初又廢封興縣入焉。】</span>都城<span class="jiazhu">【開皇十二年省威城、晉化二縣入焉。】</span>蒼梧<span class="jiazhu">【舊置蒼梧郡。平陳，郡廢。】</span>封陽。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
	始安郡<span class="jiazhu">【梁置桂州。平陳，置總管府。大業元年府廢。】</span>統縣十五，戶五萬四千五百一十七。
</p>
<p class="margin2" id="p76"><a class="gg-link" href="#p76" onclick="return changeColor(this);"></a>
	始安<span class="jiazhu">【舊置始安、梁化二郡。平陳，郡並廢。大業初廢興安縣入焉。】</span>平樂<span class="jiazhu">【有目山。】</span>荔浦　建陵　陽朔　象　隋化　義熙<span class="jiazhu">【舊曰齊熙，置齊熙、黃水二郡及東寧州。平陳，郡並廢。十八年改州曰融州，縣曰義熙。大業初州廢，並廢臨牂、黃水二縣入焉。】</span>龍城<span class="jiazhu">【梁置。】</span>馬平<span class="jiazhu">【開皇十二年置象州，大業初州廢。】</span>桂林<span class="jiazhu">【大業初併西寧縣入。】</span>陽壽<span class="jiazhu">【有馬平、桂林、象、韶陽等四郡。平陳，並廢。又有淮陽縣，開皇十八年改曰陽寧。大業初省入焉。】</span>富川<span class="jiazhu">【舊置臨賀、樂梁二郡。平陳，並廢，置賀州。大業初州廢，又置臨賀、綏越、蕩山三縣入焉。】</span>龍平<span class="jiazhu">【梁置靜州，梁壽、靜慰二郡。平陳，並廢，又置歸化縣。大業初州廢，又廢歸化、安樂、博勞三縣入焉。】</span>豪靜<span class="jiazhu">【梁置開江、武城二郡，陳置逍遙郡。平陳，郡並廢。有猛陵、開江二縣，大業初並廢入焉。】</span>
</p>
<p class="em2" id="p77"><a class="gg-link" href="#p77" onclick="return changeColor(this);"></a>
	永平郡<span class="jiazhu">【平陳，置藤州。】</span>統縣十一，戶三萬四千四十九。
</p>
<p class="margin2" id="p78"><a class="gg-link" href="#p78" onclick="return changeColor(this);"></a>
	永平<span class="jiazhu">【舊置永平郡。平陳，郡廢。大業置郡。】</span>武林<span class="jiazhu">【有鷰石山。】</span>隋建<span class="jiazhu">【開皇十九年置。】</span>安基<span class="jiazhu">【梁置建陵郡。平陳，郡廢。】</span>隋安<span class="jiazhu">【開皇十九年置。】</span>普寧<span class="jiazhu">【舊曰陰石，梁置陰石郡。平陳，郡廢，改縣爲奉化。開皇十九年又改名焉。】</span>戎成<span class="jiazhu">【梁置，曰遂成。開皇十一年改名焉。有農山。】</span>寧人<span class="jiazhu">【開皇十五年置，曰安人。十八年改名焉。有壽原山。】</span>淳人<span class="jiazhu">【開皇十九年置。】</span>大賔<span class="jiazhu">【開皇十五年置。】</span>賀川<span class="jiazhu">【開皇十九年置，又陳置建陵、綏越、蒼梧、永建等四郡。平陳，並廢。】</span>
</p>
<p class="em2" id="p79"><a class="gg-link" href="#p79" onclick="return changeColor(this);"></a>
	鬱林郡<span class="jiazhu">【梁置定州，後改爲南定州。平陳，改爲尹州。大業初改爲鬱州。】</span>統縣十二，戶五萬九千二百。
</p>
<p class="margin2" id="p80"><a class="gg-link" href="#p80" onclick="return changeColor(this);"></a>
	鬱林<span class="jiazhu">【舊置鬱林郡。平陳，郡廢。大業初又置郡，又廢武平、龍山、懷澤、布山四縣入。】</span>鬱平　領方<span class="jiazhu">【梁置領方郡。平陳，郡廢。】</span>阿林　石南<span class="jiazhu">【陳置石南郡。平陳，廢郡。】</span>桂平<span class="jiazhu">【梁置桂平郡。平陳，郡廢。大業初又廢皇化縣入。】</span>馬度　安成<span class="jiazhu">【梁置安成郡。平陳，郡廢。】</span>寧浦<span class="jiazhu">【舊置寧浦郡，梁分立簡陽郡。平陳，郡廢，置簡州。十八年改爲緣州。大業二年州廢。】</span>樂山<span class="jiazhu">【梁置樂陽郡。平陳，改爲樂陽縣。十八年改名焉。】</span>嶺山<span class="jiazhu">【梁置嶺山郡。平陳，改爲嶺縣。十八年改爲嶺山。大業初併武緣縣入。有武緣山。】</span>宣化<span class="jiazhu">【舊置晉興郡。平陳，廢爲縣。開皇十八年改名焉。】</span>
</p>
<p class="em2" id="p81"><a class="gg-link" href="#p81" onclick="return changeColor(this);"></a>
	合浦郡<span class="jiazhu">【舊置越州。大業初改爲祿州，尋改爲合州。】</span>統縣十一，戶二萬八千六百九十。
</p>
<p class="margin2" id="p82"><a class="gg-link" href="#p82" onclick="return changeColor(this);"></a>
	合浦<span class="jiazhu">【舊置合浦郡。平陳，郡廢。大業初置郡。】</span>南昌　北流<span class="jiazhu">【大業初廢陸川縣入。】</span>封山<span class="jiazhu">【大業初廢廉昌縣入。】</span>定川<span class="jiazhu">【舊立定川郡。平陳，郡廢。】</span>龍蘇<span class="jiazhu">【舊置龍蘇郡。平陳，郡廢。大業初又併大廉縣入。】</span>海康梁大通中，割番州合浦立高州，尋又分立合州。大同末，以合肥爲合州，此置南合州。平陳，以此爲合州，置海康縣。大業初州廢，又廢摸落、羅阿、雷川三縣入。抱成<span class="jiazhu">【舊曰抱，并置郡。平陳，郡廢。十八年改曰抱成。】</span>隋康<span class="jiazhu">【舊曰齊康，置齊康郡。平陳，郡廢，縣改名焉。】</span>扇沙<span class="jiazhu">【舊有椹縣，開皇十八年改爲椹川，大業初廢入。】</span>鐵杷<span class="jiazhu">【開皇十年置。】</span>
</p>
<p class="em2" id="p83"><a class="gg-link" href="#p83" onclick="return changeColor(this);"></a>
	珠崖郡<span class="jiazhu">【梁置崖州。】</span>統縣十，戶一萬九千五百。
</p>
<p class="margin2" id="p84"><a class="gg-link" href="#p84" onclick="return changeColor(this);"></a>
	義倫<span class="jiazhu">【帶郡。】</span>感恩　顏盧　毗善　昌化<span class="jiazhu">【有藤山。】</span>吉安　延德　寧遠　澄邁　武德<span class="jiazhu">【有扶山。】</span>
</p>
<p class="em2" id="p85"><a class="gg-link" href="#p85" onclick="return changeColor(this);"></a>
	寧越郡<span class="jiazhu">【梁置安州，開皇十八年改曰欽州。】</span>統縣六，戶一萬二千六百七十。
</p>
<p class="margin2" id="p86"><a class="gg-link" href="#p86" onclick="return changeColor(this);"></a>
	欽江<span class="jiazhu">【舊置宋壽郡。平陳，郡廢。開皇十八年改曰欽江，大業初置寧越郡。】</span>安京<span class="jiazhu">【舊置安京郡。平陳，郡廢。有羅浮山。有武郎江。】</span>內亭<span class="jiazhu">【舊置宋廣郡。平陳，郡廢。十七年改曰新化縣，十八年改名焉。】</span>南賔<span class="jiazhu">【開皇十八年置。】</span>遵化<span class="jiazhu">【開皇二十年置。】</span>海安<span class="jiazhu">【梁置，曰安平，置黃州及寧海郡。平陳，郡廢。十八年改州曰玉州。大業初州廢，其年又省海平、玉山二縣入。】</span>
</p>
<p class="em2" id="p87"><a class="gg-link" href="#p87" onclick="return changeColor(this);"></a>
	交趾郡<span class="jiazhu">【舊曰交州。】</span>統縣九，戶三萬五十六。
</p>
<p class="margin2" id="p88"><a class="gg-link" href="#p88" onclick="return changeColor(this);"></a>
	宋平<span class="jiazhu">【舊置宋平郡。平陳，郡廢。大業初置交趾郡。】</span>龍編<span class="jiazhu">【舊置交趾郡。平陳，郡廢。】</span>朱䳒<span class="jiazhu">【舊置武平郡。平陳，郡廢。】</span>隆平<span class="jiazhu">【舊曰武定，置武平郡。平陳，郡廢。開皇十八年縣改名焉。】</span>平道<span class="jiazhu">【舊曰國昌，開皇十二年改名焉。】</span>交趾　嘉寧<span class="jiazhu">【舊置興州、新昌郡。平陳，郡廢。十八年改曰峰州，大業初州廢。】</span>新昌　安人<span class="jiazhu">【舊曰臨西，開皇十八年改名焉。】</span>
</p>
<p class="em2" id="p89"><a class="gg-link" href="#p89" onclick="return changeColor(this);"></a>
	九真郡<span class="jiazhu">【梁置愛州。】</span>統縣七，戶一萬六千一百三十五。
</p>
<p class="margin2" id="p90"><a class="gg-link" href="#p90" onclick="return changeColor(this);"></a>
	九真<span class="jiazhu">【帶郡。有陽山、堯山。】</span>移風<span class="jiazhu">【舊置九真郡。平陳，郡廢。】</span>胥浦　隆安<span class="jiazhu">【舊曰高安，開皇十八年改名焉。】</span>軍安　安順<span class="jiazhu">【舊曰常樂，開皇十六年改名焉。】</span>日南
</p>
<p class="em2" id="p91"><a class="gg-link" href="#p91" onclick="return changeColor(this);"></a>
	日南郡<span class="jiazhu">【梁置德州，開皇十八年改曰驩州。】</span>統縣八，戶九千九百一十五。
</p>
<p class="margin2" id="p92"><a class="gg-link" href="#p92" onclick="return changeColor(this);"></a>
	九德<span class="jiazhu">【帶郡。】</span>咸驩　浦陽　越常　金寧<span class="jiazhu">【梁置利州。開皇十八年改爲智州，大業初州廢。】</span>交谷<span class="jiazhu">【梁置明州，大業初州廢。】</span>安遠　光安<span class="jiazhu">【舊曰西安，開皇十八年改名焉。】</span>
</p>
<p class="em2" id="p93"><a class="gg-link" href="#p93" onclick="return changeColor(this);"></a>
	比景郡<span class="jiazhu">【大業元年平林邑，置蕩州，尋改爲郡。】</span>統縣四，戶一千八百一十五。
</p>
<p class="margin2" id="p94"><a class="gg-link" href="#p94" onclick="return changeColor(this);"></a>
	比景　朱吾　壽泠　西捲
</p>
<p class="em2" id="p95"><a class="gg-link" href="#p95" onclick="return changeColor(this);"></a>
	海陰郡<span class="jiazhu">【大業元年平林邑，置農州，尋改爲郡。】</span>統縣四，戶一千一百。
</p>
<p class="margin2" id="p96"><a class="gg-link" href="#p96" onclick="return changeColor(this);"></a>
	新容　真龍　多農　安樂
</p>
<p class="em2" id="p97"><a class="gg-link" href="#p97" onclick="return changeColor(this);"></a>
	林邑郡<span class="jiazhu">【大業元年平林邑，置沖州，尋改爲郡。】</span>統縣四，戶一千二百二十。
</p>
<p class="margin2" id="p98"><a class="gg-link" href="#p98" onclick="return changeColor(this);"></a>
	象浦　金山　交江　南極
</p>
<p class="em2" id="p99"><a class="gg-link" href="#p99" onclick="return changeColor(this);"></a>
	揚州於禹貢爲淮海之地。在天官，自斗十二度至須女七度，爲星紀，於辰在丑，吳、越得其分野。江南之俗，火耕水耨，食魚與稻，以漁獵爲業，雖無蓄積之資，然而亦無饑餒。其俗信鬼神，好淫祀，父子或異居，此大抵然也。江都、弋陽、淮南、鍾離、蘄春、同安、廬江、歷陽，人性並躁勁，風氣果決，包藏禍害，視死如歸，戰而貴詐，此則其舊風也。自平陳之後，其俗頗變，尚淳質，好儉約，喪紀婚姻，率漸於禮。其俗之敝者，稍愈於古焉。丹陽舊京所在，人物本盛，小人率多商販，君子資於官祿，市廛列肆，埒於二京，人雜五方，故俗頗相類。京口東通吳、會，南接江、湖，西連都邑，亦一都會也。其人本並習戰，號爲天下精兵。俗以五月五日爲鬪力之戲，各料強弱相敵，事類講武。宣城、毗陵、吳郡、會稽、餘杭、東陽，其俗亦同。然數郡川澤沃衍，有海陸之饒，珍異所聚，故商賈並湊。其人君子尚禮，庸庶敦厖，故風俗澄清，而道教隆洽，亦其風氣所尚也。豫章之俗，頗同吳中，其君子善居室，小人勤耕稼。衣冠之人，多有數婦，暴面市廛，競分銖以給其夫。及舉孝廉，更要富者，前妻雖有積年之勤，子女盈室，猶見放逐，以避後人。俗少爭訟，而尚歌舞。一年蠶四五熟，勤於紡績，亦有夜浣紗而旦成布者，俗呼爲雞鳴布。新安、永嘉、建安、遂安、鄱陽、九江、臨川、廬陵、南康、宜春，其俗又頗同豫章，而廬陵人厖淳，率多壽考。然此數郡，往往畜蠱，而宜春偏甚。其法以五月五日聚百種蟲，大者至蛇，小者至蝨，合置器中，令自相啖，餘一種存者留之，蛇則曰蛇蠱，蝨則曰蝨蠱，行以殺人。因食入人腹內，食其五藏，死則其產移入蠱主之家，三年不殺他人，則畜者自鍾其弊。累世子孫相傳不絕，亦有隨女子嫁焉。干寶謂之爲鬼，其實非也。自侯景亂後，蠱家多絕，旣無主人，故飛遊道路之中則殞焉。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
	自嶺已南二十餘郡，大率土地下濕，皆多瘴厲，人尤夭折。南海、交趾，各一都會也，並所處近海，多犀象瑇瑁珠璣，奇異珍瑋，故商賈至者，多取富焉。其人性並輕悍，易興逆節，椎結踑踞，乃其舊風。其俚人則質直尚信，諸蠻則勇敢自立，皆重賄輕死，唯富爲雄。巢居崖處，盡力農事。刻木以爲符契，言誓則至死不改。父子別業，父貧，乃有質身於子。諸獠皆然。並鑄銅爲大鼓，初成，懸於庭中，置酒以招同類。來者有豪富子女，則以金銀爲大釵，執以叩鼓，竟乃留遺主人，名爲銅鼓釵。俗好相殺，多搆讎怨，欲相攻則鳴此鼓，到者如雲。有鼓者號爲「都老」，群情推服。本之舊事，尉陀於漢，自稱「蠻夷大酋長、老夫臣」，故俚人猶呼其所尊爲「倒老」也。言訛，故又稱「都老」云。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
	南郡<span class="jiazhu">【舊置荊州。西魏以封梁爲蕃國，又置江陵總管府。開皇初府廢。七年併梁，又置江陵總管，二十年改爲荊州總管。大業初廢。】</span>統縣一十，戶五萬八千八百三十六。
</p>
<p class="margin2" id="p102"><a class="gg-link" href="#p102" onclick="return changeColor(this);"></a>
	江陵<span class="jiazhu">【帶南郡。開皇初郡廢，大業初復置郡。】</span>長楊<span class="jiazhu">【開皇八年置，并立睦州，十七年州廢。有宜陽山。】</span>宜昌<span class="jiazhu">【開皇九年置松州，又省歸化、受陵二縣入。十一年州廢，又省宜都縣入。有丹山、黃牛山。】</span>枝江　當陽<span class="jiazhu">【後周置平州，領漳川、安遠二郡，屬梁蕃。開皇七年改爲玉州，九年州郡並廢。梁又置安居縣，開皇十八年改曰昭丘，大業初改曰荊臺，尋廢入。有清溪山。】</span>松滋<span class="jiazhu">【江左舊置河東郡。平陳，郡廢。有涔水。】</span>長林<span class="jiazhu">【舊曰長寧縣。開皇十一年省長林縣入，十八年改曰長林。】</span>公安<span class="jiazhu">【陳置荊州。開皇九年省孱陵、永安二縣入。有黃山。有靈溪水。】</span>安興<span class="jiazhu">【舊置廣牧縣，開皇十一年省安興縣入，仁壽初改曰安興。又有定襄縣，大業初廢入。】</span>紫陵<span class="jiazhu">【西魏置華陵縣，後周改名焉。其城南面，梁置鄀州，又置雲澤縣。大業初州縣俱廢入焉。有硤石山。】</span>
</p>
<p class="em2" id="p103"><a class="gg-link" href="#p103" onclick="return changeColor(this);"></a>
	夷陵郡<span class="jiazhu">【梁置宜州，西魏改曰拓州，後周改曰硤州。】</span>統縣三，戶五千一百七十九。
</p>
<p class="margin2" id="p104"><a class="gg-link" href="#p104" onclick="return changeColor(this);"></a>
	夷陵<span class="jiazhu">【帶郡。有馬穴。】</span>夷道<span class="jiazhu">【舊置宜都郡，開皇七年廢。有女觀山。】</span>遠安<span class="jiazhu">【舊曰高安，置汶陽郡。又周改縣曰安遠。開皇七年郡廢。】</span>
</p>
<p class="em2" id="p105"><a class="gg-link" href="#p105" onclick="return changeColor(this);"></a>
	竟陵郡<span class="jiazhu">【舊置郢州。】</span>統縣八，戶五萬三千三百八十五。
</p>
<p class="margin2" id="p106"><a class="gg-link" href="#p106" onclick="return changeColor(this);"></a>
	長壽<span class="jiazhu">【後周置石城郡，開皇初郡廢，大業初置竟陵郡。又梁置北新州及梁寧等八郡，後周保定中，州及八郡總管廢入焉。有敖山。】</span>藍水<span class="jiazhu">【宋僑立馮翊郡、蓮勺縣。西魏改郡爲漢東，縣爲藍水。又宋置高陸縣，西魏改曰滶水。開皇初郡廢，大業初省滶水入焉。有唐水。】</span>𦰛川<span class="jiazhu">【後周置，及置滶川郡。又置清縣，西魏改曰滶陂。開皇初郡廢，大業初省滶陂入焉。】</span>漢東<span class="jiazhu">【齊置，曰上蔡，及置齊興郡。後周郡廢。開皇十八年縣改名焉。有東溫山。】</span>清騰<span class="jiazhu">【梁置，曰梁安，又立崇義郡。後周廢郡。後周又有遂安郡，開皇初廢，七年改名焉。有清騰山。】</span>樂鄉<span class="jiazhu">【舊置武寧郡，西魏置鄀州。又梁置旌陽縣，後改名惠懷，西魏又改曰武山。開皇七年郡廢，大業初州廢，又廢武山入焉。有武陵山。】</span>豐鄉<span class="jiazhu">【西魏置，又置基州及章山郡。開皇七年郡廢，大業初州廢。】</span>章山<span class="jiazhu">【西魏置，曰祿麻，及立上黃郡。開皇七年郡廢，大業初縣改名焉。】</span>
</p>
<p class="em2" id="p107"><a class="gg-link" href="#p107" onclick="return changeColor(this);"></a>
	沔陽郡<span class="jiazhu">【後周置復州，大業初改曰沔州。】</span>統縣五，戶四萬一千七百一十四。
</p>
<p class="margin2" id="p108"><a class="gg-link" href="#p108" onclick="return changeColor(this);"></a>
	沔陽<span class="jiazhu">【梁置沔陽、營陽、州城三郡。西魏省州陵、惠懷二縣，置縣曰建興。後周置復州，後又省營陽、州城二郡入建興。開皇初州移郡廢，仁壽三年復置州。大業初改建興曰沔陽，州廢，復置沔陽郡焉。】</span>監利　竟陵<span class="jiazhu">【舊曰霄城，置竟陵郡。後周改縣曰竟陵。開皇初置復州，仁壽三年州復徙建興。又有京山縣，齊置建安郡，西魏改曰光川，後周郡廢。大業初京山縣又廢入焉。】</span>甑山<span class="jiazhu">【梁置梁安郡。西魏改曰魏安郡，置江州，尋改郡曰汶川。後周置甑山縣，建德二年州廢。開皇初郡廢。有陽臺山。】</span>漢陽<span class="jiazhu">【開皇十七年置，曰漢津，大業初改焉。有沌水。】</span>
</p>
<p class="em2" id="p109"><a class="gg-link" href="#p109" onclick="return changeColor(this);"></a>
	沅陵郡<span class="jiazhu">【開皇九年置辰州。】</span>統縣五，戶四千一百四十。
</p>
<p class="margin2" id="p110"><a class="gg-link" href="#p110" onclick="return changeColor(this);"></a>
	沅陵<span class="jiazhu">【舊置沅陵郡。平陳，郡廢，大業初復。】</span>大鄉<span class="jiazhu">【梁置。】</span>鹽泉<span class="jiazhu">【梁置。】</span>龍檦<span class="jiazhu">【梁置。有武山。】</span>辰溪<span class="jiazhu">【舊曰辰陽。平陳，改名；并廢故夜郎郡，置靜人縣，尋廢。又梁置南陽郡、建昌縣，陳廢縣。開皇初廢郡，置壽州，十八年改爲充州，大業初州廢。有郎溪。】</span>
</p>
<p class="em2" id="p111"><a class="gg-link" href="#p111" onclick="return changeColor(this);"></a>
	武陵郡<span class="jiazhu">【梁置武州，後改曰沅州。平陳，爲朗州。】</span>統縣二，戶三千四百一十六。
</p>
<p class="margin2" id="p112"><a class="gg-link" href="#p112" onclick="return changeColor(this);"></a>
	武陵<span class="jiazhu">【舊置武陵郡。平陳，郡廢，并臨沅、沅南、漢壽三縣置武陵縣。大業初復置武陵郡。有望夷山、龍山。】</span>龍陽<span class="jiazhu">【有白查湖。】</span>
</p>
<p class="em2" id="p113"><a class="gg-link" href="#p113" onclick="return changeColor(this);"></a>
	清江郡<span class="jiazhu">【後周置亭州，大業初改爲庸州。】</span>統縣五，戶二千六百五十八。
</p>
<p class="margin2" id="p114"><a class="gg-link" href="#p114" onclick="return changeColor(this);"></a>
	鹽水<span class="jiazhu">【後周置縣，并置資田郡。開皇初郡廢，大業初置清江郡。】</span>巴山<span class="jiazhu">【梁置宜都郡、宜昌縣，後周置江州。開皇初置清江縣，十八年改江州爲津州，大業初廢州，省清江入焉。】</span>清江<span class="jiazhu">【後周置施州及清江郡。開皇初郡廢，五年置清江縣，大業初州廢。有陽瞿水。】</span>開夷<span class="jiazhu">【後周置，曰烏飛，開皇初改焉。】</span>建始<span class="jiazhu">【後周置業州及軍屯郡。開皇初郡廢，五年置縣，大業初州廢。】</span>
</p>
<p class="em2" id="p115"><a class="gg-link" href="#p115" onclick="return changeColor(this);"></a>
	襄陽郡<span class="jiazhu">【江左並僑置雍州。西魏改曰襄州，置總管府。大業初府廢。】</span>統縣十一，戶九萬九千五百七十七。
</p>
<p class="margin2" id="p116"><a class="gg-link" href="#p116" onclick="return changeColor(this);"></a>
	襄陽<span class="jiazhu">【帶襄陽郡。開皇初郡廢，大業初復置。有鍾山、峴山、鳳林山。】</span>安養<span class="jiazhu">【西魏置河南郡，後周廢樊城、山都二縣入，開皇初郡廢焉。】</span>穀城<span class="jiazhu">【舊曰義城，置義城郡。後周廢郡，開皇十八年改縣名焉。又梁有筑陽，開皇初廢。又梁有興國、義城二郡，並西魏廢。有穀城山、闕林山。】</span>上洪<span class="jiazhu">【宋僑立略陽縣，梁又立德廣郡。西魏改縣曰上洪。開皇初郡廢。又梁置新野郡，西魏改曰威寧，後周廢。有亞山。】</span>率道<span class="jiazhu">【梁置。】</span>漢南<span class="jiazhu">【宋曰華山，置華山郡。西魏改縣爲漢南，屬宜城郡。後周廢武建郡及惠懷、石梁、歸仁、鄢等四縣入，後省宜城郡入武泉。又梁置秦南郡，後周并武泉縣俱廢。有石梁山。】</span>陰城<span class="jiazhu">【西魏置酇城郡，後周廢。又梁置南陽郡，西魏改爲山都郡，後周省。】</span>義清<span class="jiazhu">【梁置，曰穰縣。西魏改爲義清，屬歸義郡。後周廢郡及左安、開南、歸仁三縣入焉。又有武泉郡，開皇初廢。有柤山、靈山。有檀溪水、襄水。】</span>南漳<span class="jiazhu">【西魏併新安、武昌、武平、安武、建平五縣置，初曰重陽，又立南襄陽郡。後周置沮州，尋廢，復改重陽縣曰思安。開皇初郡廢，十八年改縣曰南漳。有荊山。】</span>常平<span class="jiazhu">【西魏置，曰義安，置長湖郡，後改縣曰常平。開皇初郡廢。又後魏置旱停縣，大業初廢。】</span>鄀
</p>
<p class="em2" id="p117"><a class="gg-link" href="#p117" onclick="return changeColor(this);"></a>
	舂陵郡<span class="jiazhu">【後魏置南荊州，西魏改曰昌州。】</span>統縣六，戶四萬二千八百四十七。
</p>
<p class="margin2" id="p118"><a class="gg-link" href="#p118" onclick="return changeColor(this);"></a>
	棗陽<span class="jiazhu">【舊曰廣昌，并置廣昌郡。開皇初郡廢，仁壽元年縣改名焉。大業初置舂陵郡。又西魏置東荊州，尋廢。有霸山。有溲水。】</span>舂陵<span class="jiazhu">【舊置安昌郡，開皇初郡廢。又後魏置豐良縣，大業初廢。有石鼓山。有四望水。】</span>清潭<span class="jiazhu">【有大洪山。有淯水。】</span>湖陽<span class="jiazhu">【後魏置西淮安郡及南襄州，後郡廢，州改爲南平州。西魏改曰昇州，後又改曰湖州。後周改置昇平郡。開皇初郡廢。仁壽初改曰昇州，大業初州廢。又後魏置順陽郡，西魏改爲柘林郡。後周省郡，改縣曰柘林。大業初縣廢入焉。有蓼山。】</span>上馬<span class="jiazhu">【後魏置，曰石馬，後訛爲上馬，因改焉。有鍾離縣，置洞州、洞川郡。後周州廢，開皇初郡廢。十八年改鍾離曰洞川縣，大業初廢入焉。】</span>蔡陽<span class="jiazhu">【梁置蔡陽郡，後魏置南雍州。西魏改曰蔡州，分置南陽縣，後改曰雙泉；又置千金郡、瀴源縣。開皇初郡並廢，大業初州廢，雙泉、瀴源二縣並廢入焉。有唐子山、大鼓山。有瀴水。】</span>
</p>
<p class="em2" id="p119"><a class="gg-link" href="#p119" onclick="return changeColor(this);"></a>
	漢東郡<span class="jiazhu">【西魏置并州，後改曰隋州。】</span>統縣八，戶四萬七千一百九十三。
</p>
<p class="margin2" id="p120"><a class="gg-link" href="#p120" onclick="return changeColor(this);"></a>
	隋<span class="jiazhu">【舊置隨郡，西魏又析置㵐西郡及㵐西縣。梁又置曲陵郡。開皇初郡並廢。大業初廢㵐西縣，尋置漢東郡。】</span>土山<span class="jiazhu">【梁曰龍巢，置土州、東西二永寧、真陽三郡，及置石武縣。後周廢三郡爲齊郡，改龍巢曰左陽；又有阜陵縣，改爲漳川縣。開皇初郡廢。十八年改左陽爲真陽，石武爲宜人。大業初又改真陽爲土山，州及宜人、漳川並廢入焉。】</span>唐城<span class="jiazhu">【後魏曰㵐西，置義陽郡。西魏改㵐西爲下溠，又立肆州，尋曰唐州。後周省均、款、溳、歸四州入，改曰唐州。又有東魏南豫州，至是改爲㵐川郡，又置清嘉縣。開皇初郡並廢。十六年改下溠曰唐城，大業初州及諸縣並廢入焉。有清臺山。有㵐水。】</span>安貴<span class="jiazhu">【梁置，曰定陽，又置北郢州。西魏改定陽曰安貴，改北郢州爲款州，又尋廢爲溳水郡，別置戟城郡及戟城縣。後廢戟城郡，改戟城縣曰橫山。開皇初溳水郡廢，大業初又廢橫山縣入焉。】</span>順義<span class="jiazhu">【梁置北隨郡。西魏改爲南陽，析置淮南郡；以厲城、順義二縣立冀州，尋改爲順州；又置安化縣。開皇初郡並廢，十八年改安化曰寧化。大業初州廢，改厲城爲順義，其舊順義及寧化，並廢入焉。有浮山。】</span>平林<span class="jiazhu">【梁置上明郡，開皇初廢。有漂水。】</span>上明<span class="jiazhu">【西魏置，曰洛平縣，開皇十八年改名焉。有鸚鵡山。】</span>光化<span class="jiazhu">【舊曰安化，西魏改爲新化，後周又改焉。】</span>
</p>
<p class="em2" id="p121"><a class="gg-link" href="#p121" onclick="return changeColor(this);"></a>
	安陸郡<span class="jiazhu">【梁置南司州，尋罷。西魏置安州總管府，開皇十四年府廢。】</span>統縣八，戶六萬八千四十二。
</p>
<p class="margin2" id="p122"><a class="gg-link" href="#p122" onclick="return changeColor(this);"></a>
	安陸<span class="jiazhu">【舊置安陸郡。開皇初郡廢，大業初復置郡。有舊永陽縣，西魏改曰吉陽，至是廢入。】</span>孝昌<span class="jiazhu">【西魏置岳州及岳山郡，後周州郡並廢。又有澴岳郡，開皇初廢。有鳳皇岡。】</span>吉陽<span class="jiazhu">【梁置，曰平陽，及立汝南郡。西魏改郡爲董城，改縣曰京池。後周置澴州，尋州郡並廢。大業初改縣曰吉陽。又梁置義陽郡，西魏改爲南司州，尋廢。】</span>應陽<span class="jiazhu">【西魏置，曰應城，又置城陽郡。開皇初郡廢。大業初縣改名焉。有潼水、溫水。】</span>雲夢<span class="jiazhu">【西魏置。】</span>京山<span class="jiazhu">【舊曰新陽，梁置新州、梁寧郡。西魏改州爲溫州，改縣爲角陵，又置盤陂縣。開皇初郡廢，大業初州廢；改角陵曰京山，廢盤陂入焉。有角陵山、京山。】</span>富水<span class="jiazhu">【舊曰南新市。西魏改爲富水，又置富水郡。開皇初郡廢。】</span>應山<span class="jiazhu">【梁置，曰永陽，仍置應州，又有平靖郡。西魏又置平靖縣。開皇初郡廢，大業初州廢，又省平靖縣入焉。有大龜山、安居山。】</span>
</p>
<p class="em2" id="p123"><a class="gg-link" href="#p123" onclick="return changeColor(this);"></a>
	永安郡<span class="jiazhu">【後齊置衡州，陳廢，後周又置，開皇五年改曰黃州。】</span>統縣四，戶二萬八千三百九十八。
</p>
<p class="margin2" id="p124"><a class="gg-link" href="#p124" onclick="return changeColor(this);"></a>
	黃岡<span class="jiazhu">【齊曰南安，又置齊安郡。開皇初郡廢，十八年改縣曰黃岡。又後齊置巴州，陳廢。後周置，曰弋州，統西陽、弋陽、邊城三郡。開皇初州郡並廢，大業初置永安郡。】</span>黃陂<span class="jiazhu">【後齊置南司州。後周改曰黃州，置總管府，又有安昌郡。開皇初府廢。又後齊置滻州，陳廢之。】</span>木蘭<span class="jiazhu">【梁曰梁安，置梁安郡，又有永安、義陽二郡。後齊置湘州，後改爲北江州。開皇初別置廉城縣，尋及州、二郡相次並廢。十八年改縣曰木蘭。】</span>麻城<span class="jiazhu">【梁置信安，又有北西陽縣。陳廢北西陽，置定州。後周改州曰亭州，又有建寧、陰平、定城三郡。開皇初州郡並廢，十八年縣改名焉。有陰山。】</span>
</p>
<p class="em2" id="p125"><a class="gg-link" href="#p125" onclick="return changeColor(this);"></a>
	義陽郡<span class="jiazhu">【齊置司州。梁曰北司州，後復曰司州。後魏改曰郢州，後周改曰申州，大業二年爲義州。】</span>統縣五，戶四萬五千九百三十。
</p>
<p class="margin2" id="p126"><a class="gg-link" href="#p126" onclick="return changeColor(this);"></a>
	義陽<span class="jiazhu">【舊曰平陽，置宋安郡。開皇初郡廢，縣改名焉。大業初置義陽郡。有大龜山、金山。】</span>鍾山<span class="jiazhu">【舊曰𨞚。後齊改曰齊安，仍置郡。開皇初郡廢，縣改曰鍾山。有鍾山。】</span>羅山<span class="jiazhu">【後齊置，曰高安。開皇初廢，十六年置，曰羅山。】</span>禮山<span class="jiazhu">【舊曰東隨，開皇九年改焉。有關官。有禮山。】</span>淮源<span class="jiazhu">【後齊置，曰慕化，置淮安郡。開皇初郡廢，大業初縣改名焉。有油水。】</span>
</p>
<p class="em2" id="p127"><a class="gg-link" href="#p127" onclick="return changeColor(this);"></a>
	九江郡<span class="jiazhu">【舊置江州。】</span>統縣二，戶七千六百一十七。
</p>
<p class="margin2" id="p128"><a class="gg-link" href="#p128" onclick="return changeColor(this);"></a>
	湓城<span class="jiazhu">【舊曰柴桑，置尋陽郡。梁又立汝南縣。平陳，郡廢，又廢汝南、柴桑二縣，立尋陽縣，十八年改曰彭蠡。大業初置郡，縣改名焉。有巢湖、彭蠡湖。有廬山、望夫山。】</span>彭澤<span class="jiazhu">【梁置太原郡，領彭澤、晉陽、和城、天水。平陳，郡縣並廢，置龍城縣。開皇十八年改名焉。有釣磯。】</span>
</p>
<p class="em2" id="p129"><a class="gg-link" href="#p129" onclick="return changeColor(this);"></a>
	江夏郡<span class="jiazhu">【舊置郢州。梁分置北新州，尋又分北新立土、富、洄、泉、豪五州。平陳，改置鄂州。】</span>統縣四，戶一萬三千七百七十一。
</p>
<p class="margin2" id="p130"><a class="gg-link" href="#p130" onclick="return changeColor(this);"></a>
	江夏<span class="jiazhu">【舊置江夏郡。平陳，郡廢，大業初復置。有烽火山、塗水。】</span>武昌<span class="jiazhu">【舊置武昌郡。平陳，郡廢，又廢西陵、鄂二縣入焉。有樊山、白紵山。】</span>永興<span class="jiazhu">【陳曰陽新。平陳，改曰富川。開皇十一年廢永興縣入，十八年改名焉。有五龍山。】</span>蒲圻<span class="jiazhu">【梁置上雋郡，又有沙陽縣，置沙州，州尋廢。平陳，郡廢。有石頭山、魚嶽山、鮑山。】</span>
</p>
<p class="em2" id="p131"><a class="gg-link" href="#p131" onclick="return changeColor(this);"></a>
	澧陽郡<span class="jiazhu">【平陳，置松州，尋改爲澧州。】</span>統縣六，戶八千九百六。
</p>
<p class="margin2" id="p132"><a class="gg-link" href="#p132" onclick="return changeColor(this);"></a>
	澧陽<span class="jiazhu">【平陳，置縣，大業初置郡。有藥山。有油水。】</span>石門<span class="jiazhu">【舊置天門郡。平陳，郡廢。】</span>孱陵<span class="jiazhu">【舊曰作唐，置南平郡。平陳，郡廢，縣改名焉。】</span>安鄉<span class="jiazhu">【舊置義陽郡。平陳，郡廢。有皇山。】</span>崇義<span class="jiazhu">【後周置衡州。開皇中置縣，名焉。十八年改州曰崇州，大業初州廢。有澧水。】</span>慈利<span class="jiazhu">【開皇中置，曰零陵，十八年改名焉。有始零山。】</span>
</p>
<p class="em2" id="p133"><a class="gg-link" href="#p133" onclick="return changeColor(this);"></a>
	巴陵郡<span class="jiazhu">【梁置巴州。平陳，改曰岳州，大業初改曰羅州。】</span>統縣五，戶六千九百三十四。
</p>
<p class="margin2" id="p134"><a class="gg-link" href="#p134" onclick="return changeColor(this);"></a>
	巴陵<span class="jiazhu">【舊置巴陵郡。平陳，郡廢，大業初復置郡。】</span>華容<span class="jiazhu">【舊曰安南，梁置南安湘郡，尋廢。開皇十八年縣改名焉。】</span>沅江<span class="jiazhu">【梁置，曰藥山，仍爲郡。平陳，郡廢，縣改曰安樂，十八年改曰沅江。】</span>湘陰<span class="jiazhu">【梁置岳陽郡及羅州，陳廢州。平陳，廢郡及湘陰入岳陽縣，置玉州。尋改岳陽爲湘陰，廢玉山縣入焉。十二年廢玉州。】</span>羅<span class="jiazhu">【開皇九年廢吳昌、湘濱二縣入。有渭水、汨水。】</span>
</p>
<p class="em2" id="p135"><a class="gg-link" href="#p135" onclick="return changeColor(this);"></a>
	長沙郡<span class="jiazhu">【舊置湘州，平陳置潭州總管府，大業初府廢。】</span>統縣四，戶一萬四千二百七十五。
</p>
<p class="margin2" id="p136"><a class="gg-link" href="#p136" onclick="return changeColor(this);"></a>
	長沙<span class="jiazhu">【舊曰臨湘，置長沙郡。平陳，郡廢，縣改名焉。有銅山、錫山。】</span>衡山<span class="jiazhu">【舊置衡陽郡。平陳，郡廢，併衡山、湘鄉、湘西三縣入焉。】</span>益陽<span class="jiazhu">【平陳，併新康縣入焉。有浮梁山。】</span>邵陽<span class="jiazhu">【舊置邵陵郡。平陳，郡廢，併扶夷、都梁二縣入焉。】</span>
</p>
<p class="em2" id="p137"><a class="gg-link" href="#p137" onclick="return changeColor(this);"></a>
	衡山郡<span class="jiazhu">【平陳，置衡州。】</span>統縣四，戶五千六十八。
</p>
<p class="margin2" id="p138"><a class="gg-link" href="#p138" onclick="return changeColor(this);"></a>
	衡陽<span class="jiazhu">【舊置湘東郡。平陳，郡廢，并省臨烝、新城、重安三縣入焉。有衡山、武水、連水。】</span>洡陰<span class="jiazhu">【舊曰洡陽。平陳，改名焉。有肥水、酃水。】</span>湘潭<span class="jiazhu">【平陳，廢茶陵、攸水、陰山、建寧四縣入焉。有武陽山。有歷水。】</span>新寧<span class="jiazhu">【有宜溪水、舂江。】</span>
</p>
<p class="em2" id="p139"><a class="gg-link" href="#p139" onclick="return changeColor(this);"></a>
	桂陽郡<span class="jiazhu">【平陳，置郴州。】</span>統縣三，戶四千六百六十六。
</p>
<p class="margin2" id="p140"><a class="gg-link" href="#p140" onclick="return changeColor(this);"></a>
	郴<span class="jiazhu">【舊置桂陽郡。平陳，郡廢，大業初復置。有萬歲山。有溱水。】</span>臨武<span class="jiazhu">【有華陰山。】</span>盧陽<span class="jiazhu">【陳置盧陽郡。平陳，郡廢。有淥水。】</span>
</p>
<p class="em2" id="p141"><a class="gg-link" href="#p141" onclick="return changeColor(this);"></a>
	零陵郡<span class="jiazhu">【平陳初，置永州總管府，尋廢府。】</span>統縣五，戶六千八百四十五。
</p>
<p class="margin2" id="p142"><a class="gg-link" href="#p142" onclick="return changeColor(this);"></a>
	零陵<span class="jiazhu">【舊曰泉陵，置零陵郡。平陳，郡廢，又廢應陽、永昌、祁陽三縣入焉。大業初復置郡。】</span>湘源<span class="jiazhu">【平陳，廢洮陽、灌陽、零陵三縣置縣。有黃華山。有觀水、湘水、洮水。】</span>永陽<span class="jiazhu">【舊曰營陽，梁置永陽郡。平陳，郡廢，併營浦、謝沐二縣入焉。】</span>營道<span class="jiazhu">【平陳，併泠道、舂陵二縣入。有九疑山、營山。】</span>馮乘<span class="jiazhu">【有馮水。】</span>
</p>
<p class="em2" id="p143"><a class="gg-link" href="#p143" onclick="return changeColor(this);"></a>
	熙平郡<span class="jiazhu">【平陳，置連州。】</span>統縣九，戶一萬二百六十五。
</p>
<p class="margin2" id="p144"><a class="gg-link" href="#p144" onclick="return changeColor(this);"></a>
	桂陽<span class="jiazhu">【梁置陽山郡。平陳，郡廢。大業初置熙平郡。有貞女山、方山。有盧水、洭水。】</span>陽山<span class="jiazhu">【有斟水。】</span>連山<span class="jiazhu">【梁置，曰廣德，隋改曰廣澤，仁壽元年改名焉。有黃連山。】</span>宣樂<span class="jiazhu">【梁置，曰梁樂，并置梁樂郡，平陳，郡廢，十八年改爲宣樂。】</span>游安　熙平<span class="jiazhu">【舊置齊樂郡，平陳，郡廢。】</span>武化<span class="jiazhu">【梁置。】</span>桂嶺<span class="jiazhu">【舊曰興安，開皇十八年改名焉。】</span>開建<span class="jiazhu">【梁置南靜郡，平陳，郡廢。】</span>
</p>
<p class="em2" id="p145"><a class="gg-link" href="#p145" onclick="return changeColor(this);"></a>
	尚書：「荊及衡陽惟荊州。」上當天文，自張十七度至軫十一度，爲鶉首，於辰在巳，楚之分野。其風俗物產，頗同揚州。其人率多勁悍決烈，蓋亦天性然也。南郡、夷陵、竟陵、沔陽、沅陵、清江、襄陽、舂陵、漢東、安陸、永安、義陽、九江、江夏諸郡，多雜蠻左，其與夏人雜居者，則與諸華不別。其僻處山谷者，則言語不通，嗜好居處全異，頗與巴、渝同俗。諸蠻本其所出，承盤瓠之後，故服章多以班布爲飾。其相呼以蠻，則爲深忌。自晉氏南遷之後，南郡、襄陽，皆爲重鎮，四方湊會，故益多衣冠之緒，稍尚禮義經籍焉。九江襟帶所在，江夏、竟陵、安陸，各置名州，爲藩鎮重寄，人物乃與諸郡不同。大抵荊州率敬鬼，尤重祠祀之事，昔屈原爲制九歌，蓋由此也。屈原以五月望日赴汨羅，土人追至洞庭不見，湖大船小，莫得濟者，乃歌曰：「何由得渡湖！」因爾鼓櫂爭歸，競會亭上，習以相傳，爲競渡之戲。其迅楫齊馳，櫂歌亂響，喧振水陸，觀者如雲，諸郡率然，而南郡、襄陽尤甚。二郡又有牽鉤之戲，云從講武所出，楚將伐吳，以爲教戰，流遷不改，習以相傳。鉤初發動，皆有鼓節，群譟歌謠，振驚遠近，俗云以此厭勝，用致豐穰。其事亦傳于他郡。梁簡文之臨雍部，發教禁之，由是頗息。其死喪之紀，雖無被髮袒踊，亦知號叫哭泣。始死，即出屍於中庭，不留室內。斂畢，送至山中，以十三年爲限。先擇吉日，改入小棺，謂之拾骨。拾骨必須女壻，蠻重女壻，故以委之。拾骨者，除肉取骨，棄小取大。當葬之夕，女壻或三數十人，集會於宗長之宅，著芒心接籬，名曰茅綏。各執竹竿，長一丈許，上三四尺許，猶帶枝葉。其行伍前却，皆有節奏，歌吟叫呼，亦有章曲。傳云盤瓠初死，置之於樹，乃以竹木刺而下之，故相承至今，以爲風俗。隱諱其事，謂之刺北斗。旣葬設祭，則親疏咸哭，哭畢，家人旣至，但歡飲而歸，無復祭哭也。其左人則又不同，無衰服，不復魄。始死，置屍館舍，鄰里少年，各持弓箭，遶屍而歌，以箭扣弓爲節。其歌詞說平生樂事，以至終卒，大抵亦猶今之挽歌。歌數十闋，乃衣衾棺斂，送往山林，別爲廬舍，安置棺柩。亦有於村側瘞之，待二三十喪，總葬石窟。長沙郡又雜有夷蜒，名曰莫徭，自云其先祖有功，常免徭役，故以爲名。其男子但著白布褌衫，更無巾袴；其女子青布衫、班布裙，通無鞋屩。婚嫁用鐵鈷䥈爲聘財。武陵、巴陵、零陵、桂陽、澧陽、衡山、熙平皆同焉。其喪葬之節，頗同於諸左云。
</p>
</div></body></html>