<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">隋書-卷二十九·志第二十四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
志第二十四
</h1><hr/></div>
<div class="section" id="title-1"><h2>
<strong>地理上</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
自古聖王之受命也，莫不體國經野，以爲人極。上應躔次，下裂山河，分疆畫界，建都錫社。是以放勛御曆，修職貢者九州，文命會同，執玉帛者萬國，洎乎殷遷夏鼎，周黜殷命，雖質文之用不同，損益之途或革，而封建之制，率由舊章。於是分土惟三，列爵惟五，千里以制畿甸，九服以別要荒。十國爲連，連有帥，倍連爲卒，卒有正。皆所以式固鴻基，蕃屏王室，興邦致化，康俗庇人者歟！周德旣衰，諸侯力政，干戈日用，戎馬生郊。強陵弱，衆暴寡，魯滅於楚，鄭滅於韓，田氏篡齊，六卿分晉。其餘弒君亡國，不得守其社稷者，不可勝數。逮于七雄競逐，二帝爭強，疆埸之事，一彼一此。秦始皇據百二之巖險，奮六世之餘烈，力爭天下，蠶食諸侯，在位二十餘年，遂乃削平宇內，懲周氏之微弱，恃狙詐以爲強，蔑棄經典，罷侯置守。子弟無立錐之地，功臣無尺土之賞，身沒而區宇幅裂，及子而社稷淪胥。漢高祖挺神武之宏圖，掃清禍亂，矯秦皇之失策，封建王侯，並跨州連邑，有踰古典，而郡縣之制，無改於秦。逮于孝武，務勤遠略，南兼百越，東定三韓。通邛、笮之險塗，斷匈奴之右臂，雖聲教遠洎，而人亦勞止。昭、宣之後，罷戰務農，戶口旣其滋多，郡縣亦有增置。至于平帝，郡國一百有三，戶一千二百二十三萬。光武中興，承王莽之餘弊，兵戈不戢，饑疫荐臻，率土遺黎，十纔一二，乃併省郡縣，四百餘所。明、章之後，漸至滋繁，郡縣之數，有加曩日。逮炎靈數盡，三國爭強，兵革屢興，戶口減半。有晉太康之後，文軌方同，大抵編戶二百六十餘萬。尋而五胡逆亂，二帝播遷，東晉洎于宋、齊，僻陋江左，苻、姚之與劉、石，竊據中原，事迹糾紛，難可具紀。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
梁武帝除暴寧亂，奄有舊吳，天監十年，有州二十三，郡三百五十，縣千二十二。其後務恢境宇，頻事經略，開拓閩、越，克復淮浦，平俚洞，破牂柯，又以舊州遐闊，多有析置。大同年中，州一百七，郡縣亦稱於此。旣而侯景構禍，臺城淪陷，墳籍散逸，注記無遺，郡縣戶口，不能詳究。逮于陳氏，土宇彌蹙，西亡蜀、漢，北喪淮、肥，威力所加，不出荊、揚之域。州有四十二，郡唯一百九，縣四百三十八，戶六十萬。後齊承魏末喪亂，與周人抗衡，雖開拓淮南，而郡縣僻小。天保之末，總加併省，洎乎國滅，州九十有七，郡一百六十，縣三百六十五，戶三百三萬。周氏初有關中，百度草創，遂乃訓兵教戰，務穀勸農，南清江、漢，西兼巴、蜀，卒能以寡擊衆，戡定強鄰。及于東夏削平，多有省廢。大象二年，通計州二百一十一，郡五百八，縣一千一百二十四。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
高祖受終，惟新朝政，開皇三年，遂廢諸郡。洎于九載，廓定江表，尋以戶口滋多，析置州縣。煬帝嗣位，又平林邑，更置三州。旣而併省諸州，尋即改州爲郡，乃置司隷刺史，分部巡察。五年，平定吐谷渾，更置四郡。大凡郡一百九十，縣一千二百五十五，戶八百九十萬七千五百四十六，口四千六百一萬九千九百五十六。墾田五千五百八十五萬四千四十一頃。其邑居道路，山河溝洫，沙磧鹹鹵，丘陵阡陌，皆不預焉。東西九千三百里，南北萬四千八百一十五里，東南皆至於海，西至且末，北至五原，隋氏之盛，極於此也。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
京兆郡<span class="jiazhu">開皇三年，置雍州。城東西十八里一百一十五步，南北十五里一百七十五步。東面通化、春明、延興三門，南面啟夏、明德、安化三門，西面延平、金光、開遠三門，北面光化一門。里一百六，市二。大業三年，改州爲郡，故名焉。置尹。</span>統縣二十二，戶三十萬八千四百九十九。
</p>
<p class="margin2" id="p4"><a class="gg-link" href="#p4" onclick="return changeColor(this);"></a>
大興<span class="jiazhu">開皇三年置。後周舊郡置縣曰萬年，高祖龍潛，封號大興，故至是改焉。有長樂宮。有後魏杜城縣、西霸城縣、西魏山北縣，並後周廢。</span>長安<span class="jiazhu">帶郡。有仙都、福陽、太平等宮。有關官。有舊長安城。</span>始平<span class="jiazhu">故置扶風郡，開皇三年郡廢。</span>武功<span class="jiazhu">後周置武功郡，建德中郡廢。有永豐渠、普濟渠。</span>盩厔<span class="jiazhu">後周置周南郡及恒州，又有倉城、溫湯二縣，尋並廢。有司竹園，有宜壽、仙遊、文山、鳳皇等宮。有關官。有太一山。有溫湯。</span>醴泉<span class="jiazhu">後魏曰寧夷，西魏置寧夷郡。後周改爲秦郡，後廢，又以新畤、甘泉二縣入焉。開皇十八年改縣名醴泉。有甘泉水、波水、浪水。有九嵕山、溫秀嶺。</span>上宜<span class="jiazhu">開皇十七年置。有舊莫西縣，十八年改名好畤，大業三年廢入焉。</span>鄠<span class="jiazhu">有甘泉宮。有終南山。有澇水。</span>藍田<span class="jiazhu">後周置藍田郡，尋廢郡，及白鹿、玉山二縣入焉。有關官。有滋水。</span>新豐<span class="jiazhu">有溫湯。</span>華原<span class="jiazhu">後魏置北雍州，西魏改爲宜州，又置北地郡，尋改爲通川郡開皇初郡廢，大業初州廢，及土門縣入焉有沮水、頻山。</span>宜君<span class="jiazhu">舊置宜君郡，開皇初郡廢有清水。</span>同官　鄭<span class="jiazhu">後魏置東雍州，并華山郡西魏改曰華州開皇初郡廢，大業初州廢有少華山。</span>渭南<span class="jiazhu">後魏置渭南郡，西魏分置靈源、中源二縣，後周郡及二縣並廢入焉有步壽宮。</span>萬年　高陵<span class="jiazhu">後魏曰高陸，大業初改焉。</span>三原<span class="jiazhu">後周置建忠郡，建德初郡廢。</span>涇陽<span class="jiazhu">舊置咸陽縣，開皇初廢有茂農渠。</span>雲陽<span class="jiazhu">舊置，後周置雲陽郡，開皇初郡廢有涇水、五龍水、甘水、走馬水。</span>富平<span class="jiazhu">舊置北地郡，後周改曰中華郡，尋罷有荊山。</span>華陰<span class="jiazhu">有興德宮有關官，有京輔都尉有白渠有華山。</span>
</p>
<p class="em2" id="p5"><a class="gg-link" href="#p5" onclick="return changeColor(this);"></a>
馮翊郡<span class="jiazhu">後魏置華州，西魏改曰同州。</span>統縣八，戶九萬一千五百七十二
</p>
<p class="margin2" id="p6"><a class="gg-link" href="#p6" onclick="return changeColor(this);"></a>
馮翊<span class="jiazhu">後魏曰華陰西魏改爲武鄉，置武鄉郡開皇初郡廢，大業初改名馮翊，置馮翊郡有沙苑。韓城開皇十八年置有關官有梁山，有鬼谷。</span>郃陽　朝邑<span class="jiazhu">後魏曰南五泉，西魏改焉有長春宮有關官有朝阪。</span>澄城<span class="jiazhu">後魏置澄城郡，後周併五泉縣入焉開皇初郡廢。</span>蒲城<span class="jiazhu">舊置南、北二白水西魏改爲蒲城，置白水郡，開皇初郡廢。</span>下邽<span class="jiazhu">舊置延壽郡開皇初郡廢，大業初併蓮勺縣入焉有金氏陂。</span>白水<span class="jiazhu">有五龍山、馬蘭山。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
扶風郡<span class="jiazhu">舊置岐州。</span>統縣九，戶九萬二千二百二十三
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
雍<span class="jiazhu">後魏置秦平郡，西魏改爲岐山郡，開皇三年郡廢大業初置扶風郡有岐陽宮。</span>岐山<span class="jiazhu">後周曰三龍縣，開皇十六年改名焉又有後魏周城縣，後周廢有岐山。</span>陳倉<span class="jiazhu">後魏曰宛川，西魏改曰陳倉後周置顯州，尋州縣俱廢開皇十八年置，曰陳倉有陳倉山有關官。</span>虢<span class="jiazhu">後魏置武都郡，西魏改縣曰洛邑後周置朔州，州尋廢郡開皇初廢，大業初改縣爲虢。</span>郿<span class="jiazhu">舊曰平陽縣，西魏改曰郿城，後周廢入周城縣。開皇十八年改周城爲渭濱，大業二年改爲郿。又後周置雲州，建德中廢。有安仁宮、鳳泉宮。有太白山、五丈原。</span>普閏<span class="jiazhu">大業初置。有仁壽宮。有漆水、岐水、杜水。</span>汧源<span class="jiazhu">西魏置隴東郡及汧陰縣，後改縣曰杜陽。後周又曰汧陰。開皇三年郡廢，五年縣改曰汧源。又有西魏東秦州，後改爲隴州，大業三年州廢。有關官。有隴山、汧山、汧水。</span>汧陽<span class="jiazhu">舊置汧陽郡，後周罷。</span>南由<span class="jiazhu">後魏置，西魏改爲鎮，後周復置縣。又有舊長蛇縣，開皇末廢。有關官。有盤龍山。</span>
</p>
<p class="em2" id="p9"><a class="gg-link" href="#p9" onclick="return changeColor(this);"></a>
安定郡<span class="jiazhu">舊置涇州。</span>統縣七，戶七萬六千二百八十一。
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
安定<span class="jiazhu">帶郡。</span>鶉觚<span class="jiazhu">舊置趙平郡。後周廢郡，并以宜祿縣入焉。大業初分置靈臺縣，二年廢。</span>陰盤<span class="jiazhu">後魏置平涼郡，開皇初郡廢。有盧水。</span>朝那<span class="jiazhu">西魏置安武郡，及析置安武縣。開皇三年郡縣並廢入焉。</span>良原<span class="jiazhu">大業初置。</span>臨涇<span class="jiazhu">大業初置，初曰湫谷，尋改焉。</span>華亭<span class="jiazhu">大業初置。有隴水、芮水。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
北地郡<span class="jiazhu">後魏置豳州，西魏改爲寧州。大業初復曰豳州。</span>統縣六，戶七萬六百九十。
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
定安<span class="jiazhu">舊置趙興郡。開皇初郡廢，大業初置北地郡。</span>羅川<span class="jiazhu">舊曰陽周，開皇中改焉。又西魏置顯州，後周廢。有橋山。</span>彭原<span class="jiazhu">舊曰彭陽。後魏置西北地郡，有洛蟠城。西魏置蔚州，有豐城。西魏置雲州。後周二州並廢。開皇初郡廢，十八年改縣曰彭原。有珊瑚水。</span>襄樂<span class="jiazhu">後魏置襄樂郡，後周廢。又西魏置燕州，後周廢。又有子午山。</span>新平<span class="jiazhu">舊曰白土，西魏置豳州。開皇四年改縣爲新平，大業初州廢。</span>三水<span class="jiazhu">西魏置恒州，尋廢。</span>
</p>
<p class="em2" id="p13"><a class="gg-link" href="#p13" onclick="return changeColor(this);"></a>
上郡<span class="jiazhu">後魏置東秦州，後改爲北華州。西魏改爲敷州。大業二年改爲鄜城郡，後改爲上郡。</span>統縣五，戶五萬三千四百八十九。
</p>
<p class="margin2" id="p14"><a class="gg-link" href="#p14" onclick="return changeColor(this);"></a>
洛交<span class="jiazhu">開皇三年置。大業三年置上郡。</span>內部<span class="jiazhu">舊置敷州及內部郡。開皇三年郡廢，大業初州廢。</span>三川<span class="jiazhu">舊名長城，西魏改焉。又有利仁縣，尋廢入焉。</span>鄜城<span class="jiazhu">後魏曰敷城，大業初改焉。</span>洛川<span class="jiazhu">有鄜水。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
雕陰郡<span class="jiazhu">西魏置綏州。大業初改爲上州。</span>統縣十一，戶三萬六千一十八。
</p>
<p class="margin2" id="p16"><a class="gg-link" href="#p16" onclick="return changeColor(this);"></a>
上縣<span class="jiazhu">西魏置安寧郡，與安寧、綏德、安人三縣同置。開皇初郡廢，改安人爲吉萬。大業初置雕陰郡，廢安寧、吉萬二縣入。又後周置義良縣，亦廢入焉。</span>大斌<span class="jiazhu">西魏置，仍立安政郡。開皇初廢。有平水。</span>延福<span class="jiazhu">西魏置，曰延陵。開皇中改焉。</span>儒林<span class="jiazhu">後周置銀州，開皇三年改名焉。大業初州廢。</span>真鄉<span class="jiazhu">西魏置。後周置真鄉郡，開皇初郡廢。</span>開光<span class="jiazhu">舊置開光郡，開皇三年郡廢。有圁水。</span>銀城<span class="jiazhu">後周置，曰石城，後改名焉。</span>城平<span class="jiazhu">西魏置。</span>開疆<span class="jiazhu">西魏置，有後魏撫寧郡，開皇三年郡廢。</span>撫寧<span class="jiazhu">西魏置。</span>綏德<span class="jiazhu">西魏置。</span>
</p>
<p class="em2" id="p17"><a class="gg-link" href="#p17" onclick="return changeColor(this);"></a>
延安郡<span class="jiazhu">後魏置東夏州。西魏改爲延州，置總管府。開皇中府廢。</span>統縣十一，戶五萬三千九百三十九。
</p>
<p class="margin2" id="p18"><a class="gg-link" href="#p18" onclick="return changeColor(this);"></a>
膚施<span class="jiazhu">大業三年置，及置延安郡。有豐林山。</span>豐林<span class="jiazhu">後魏置，曰廣武，及徧城郡。開皇初郡廢，十八年改爲豐林，大業初又併沃野縣入焉。</span>魏平<span class="jiazhu">後魏置，并立朔方郡。後周廢郡，併朔方、政和二縣入焉。</span>金明<span class="jiazhu">有冶官。有清水。</span>臨真<span class="jiazhu">有西魏神水郡、真川縣，後周郡廢，大業初廢真川入焉。</span>延川<span class="jiazhu">西魏置，曰文安，及置文安郡。開皇初郡廢，改縣爲延川。</span>延安<span class="jiazhu">西魏置，又置義鄉縣。大業中廢義鄉入焉。</span>因城<span class="jiazhu">後魏置。後周廢，尋又置。</span>義川<span class="jiazhu">西魏置汾州、義川郡，後改州爲丹州。後周改縣爲丹陽。開皇初郡廢，改縣曰義川，又廢樂川郡入。大業初州廢，又廢雲巖縣入焉。</span>汾川<span class="jiazhu">舊曰安平，後周改曰汾川。大業初廢門山縣入焉。</span>咸寧<span class="jiazhu">舊曰永寧，西魏改爲太平。開皇中改爲咸寧。</span>
</p>
<p class="em2" id="p19"><a class="gg-link" href="#p19" onclick="return changeColor(this);"></a>
弘化郡<span class="jiazhu">西魏置朔州，後周廢。開皇十六年，置慶州。</span>統縣七，戶五萬二千四百七十三。
</p>
<p class="margin2" id="p20"><a class="gg-link" href="#p20" onclick="return changeColor(this);"></a>
合水<span class="jiazhu">開皇十六年置，大業初置弘化郡。</span>馬嶺<span class="jiazhu">大業初置。</span>華池<span class="jiazhu">仁壽初置。又西魏置蔚州，後周廢。</span>歸德<span class="jiazhu">西魏置恒州，後周廢。有雕水。</span>洛源<span class="jiazhu">大業初置。有博水、洱水。</span>弘化<span class="jiazhu">開皇十八置弘州，大業初州廢。</span>弘德<span class="jiazhu">大業初置。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
平涼郡<span class="jiazhu">舊置原州，後周置總管府，大業初府廢。</span>統縣五，戶二萬七千九百九十五。
</p>
<p class="margin2" id="p22"><a class="gg-link" href="#p22" onclick="return changeColor(this);"></a>
平高<span class="jiazhu">後魏置太平郡，後改爲平高。開皇初郡廢。大業初置平涼郡。有關官。有笄頭山。</span>百泉<span class="jiazhu">後魏置長城郡及黃石縣，西魏改黃石爲長城。開皇初郡廢，大業初縣改爲百泉。</span>平涼<span class="jiazhu">後周置。有可藍山。</span>會寧<span class="jiazhu">西魏置會州，後周廢，開皇十六年置縣。</span>默亭
</p>
<p class="em2" id="p23"><a class="gg-link" href="#p23" onclick="return changeColor(this);"></a>
朔方郡<span class="jiazhu">後魏置夏州，後周置總管府，大業初府廢。</span>統縣三，戶一萬一千六百七十三。
</p>
<p class="margin2" id="p24"><a class="gg-link" href="#p24" onclick="return changeColor(this);"></a>
巖綠<span class="jiazhu">西魏置弘化郡。開皇初廢，大業初置朔方郡。</span>寧朔<span class="jiazhu">後周置。</span>長澤<span class="jiazhu">西魏置闡熙郡。又有後魏大安郡，及置長州。開皇三年郡廢，又廢山鹿、新囶二縣入焉。大業三年州廢。</span>
</p>
<p class="em2" id="p25"><a class="gg-link" href="#p25" onclick="return changeColor(this);"></a>
鹽川郡<span class="jiazhu">西魏置西安州，後改爲鹽州。</span>統縣一，戶三千七百六十三。
</p>
<p class="margin2" id="p26"><a class="gg-link" href="#p26" onclick="return changeColor(this);"></a>
五原<span class="jiazhu">後魏置郡，曰大興。西魏改爲五原，後又爲大興。開皇初郡廢，大業初置鹽川郡。</span>
</p>
<p class="em2" id="p27"><a class="gg-link" href="#p27" onclick="return changeColor(this);"></a>
靈武郡<span class="jiazhu">後魏置靈州，後周置總管府，大業元年府廢。</span>統縣六，戶一萬二千三百三十。
</p>
<p class="margin2" id="p28"><a class="gg-link" href="#p28" onclick="return changeColor(this);"></a>
迴樂<span class="jiazhu">後周置，帶普樂郡。又西魏置臨河郡。開皇元年改臨河郡曰新昌，三年郡並廢。大業初置靈武郡。</span>弘靜<span class="jiazhu">開皇十一年置。有賀蘭山。</span>懷遠<span class="jiazhu">後周置，仍立懷遠郡。開皇三年郡廢。</span>靈武<span class="jiazhu">後周置，曰建安，後又置歷城郡。開皇三年郡廢，十八年改建安爲廣閏，仁壽元年改名焉。</span>鳴沙<span class="jiazhu">後周置會州，尋廢。開皇十九年置環州及鳴沙縣。大業三年州廢。有關官。</span>豐安<span class="jiazhu">開皇十年置。</span>
</p>
<p class="em2" id="p29"><a class="gg-link" href="#p29" onclick="return changeColor(this);"></a>
榆林郡<span class="jiazhu">開皇二十年，置勝州。</span>統縣三，戶二千三百三十。
</p>
<p class="margin2" id="p30"><a class="gg-link" href="#p30" onclick="return changeColor(this);"></a>
榆林<span class="jiazhu">開皇七年置。大業初置郡。</span>富昌<span class="jiazhu">開皇十年置。</span>金河<span class="jiazhu">開皇三年置，曰陽壽，及置油雲縣，又置榆關總管。五年改置雲州總管。十八年改陽壽曰金河，二十年雲州移，二縣俱廢。仁壽二年又置金河縣，帶關。</span>
</p>
<p class="em2" id="p31"><a class="gg-link" href="#p31" onclick="return changeColor(this);"></a>
五原郡<span class="jiazhu">開皇五年置豐州，仁壽元年置總管府，大業元年府廢。</span>統縣三，戶二千三百三十。
</p>
<p class="margin2" id="p32"><a class="gg-link" href="#p32" onclick="return changeColor(this);"></a>
九原<span class="jiazhu">開皇五年置。大業初置郡。</span>永豐<span class="jiazhu">開皇五年置。</span>安化<span class="jiazhu">開皇十一年置。</span>
</p>
<p class="em2" id="p33"><a class="gg-link" href="#p33" onclick="return changeColor(this);"></a>
天水郡<span class="jiazhu">舊秦州。後周置總管府，大業初府廢。</span>統縣六，戶五萬二千一百三十。
</p>
<p class="margin2" id="p34"><a class="gg-link" href="#p34" onclick="return changeColor(this);"></a>
上邽<span class="jiazhu">故曰上邽，帶天水郡。開皇初郡廢，大業初復置郡，縣改名焉。有濛水。</span>冀城<span class="jiazhu">後周曰冀城縣，廢入黃瓜縣。大業初改曰冀城。有石鼓崖。</span>清水<span class="jiazhu">後魏置，及置清水郡。開皇初郡廢。有關官。有分水嶺。</span>秦嶺<span class="jiazhu">後魏置，曰伯陽縣。開皇中改焉。</span>隴城<span class="jiazhu">舊曰略陽，置略陽郡。開皇二年郡廢，縣改曰河陽。六年改曰隴城。</span>成紀<span class="jiazhu">舊廢，後周置。有龍馬城、仙人硤。</span>
</p>
<p class="em2" id="p35"><a class="gg-link" href="#p35" onclick="return changeColor(this);"></a>
隴西郡<span class="jiazhu">舊渭州。</span>統縣五，戶一萬九千二百四十七。
</p>
<p class="margin2" id="p36"><a class="gg-link" href="#p36" onclick="return changeColor(this);"></a>
襄武<span class="jiazhu">帶郡。</span>隴西<span class="jiazhu">舊城內陶，置南安郡。開皇初郡廢，改爲武陽，十年改名焉。</span>渭源<span class="jiazhu">有鳥鼠山。有渭水。</span>障<span class="jiazhu">後魏置。西魏置廣安郡，後周郡廢。</span>長川<span class="jiazhu">後魏置安陽郡，領安陽、烏水二縣。西魏改曰北秦州，後又改曰交州。開皇三年郡廢。十八年改州曰紀州，安陽曰長川。大業初州廢，又廢烏水入焉。</span>
</p>
<p class="em2" id="p37"><a class="gg-link" href="#p37" onclick="return changeColor(this);"></a>
金城郡<span class="jiazhu">開皇初，置蘭州總管府，大業初府廢。</span>統縣二，戶六千八百一十八。
</p>
<p class="margin2" id="p38"><a class="gg-link" href="#p38" onclick="return changeColor(this);"></a>
金城<span class="jiazhu">舊縣曰子城，帶金城郡。開皇初郡廢。大業初改縣爲金城，置金城郡。有關官。</span>狄道<span class="jiazhu">後魏置臨洮郡、龍城縣，後周皆廢。又後魏置武始郡，開皇初廢。有白石山。</span>
</p>
<p class="em2" id="p39"><a class="gg-link" href="#p39" onclick="return changeColor(this);"></a>
枹罕郡<span class="jiazhu">舊置河州。</span>統縣四，戶一萬三千一百五十七。
</p>
<p class="margin2" id="p40"><a class="gg-link" href="#p40" onclick="return changeColor(this);"></a>
枹罕<span class="jiazhu">舊置枹罕郡，開皇初郡廢。大業初置郡。有關官。有鳳林山。</span>龍支<span class="jiazhu">後魏曰北金城，西魏改焉。有唐述山。</span>大夏<span class="jiazhu">有金紐山。</span>水池<span class="jiazhu">後魏曰蕈川，後周改焉。</span>
</p>
<p class="em2" id="p41"><a class="gg-link" href="#p41" onclick="return changeColor(this);"></a>
澆河郡<span class="jiazhu">後周武帝逐吐谷渾，以置廓州總管府。開皇初府廢。</span>統縣二，戶二千二百四十。
</p>
<p class="margin2" id="p42"><a class="gg-link" href="#p42" onclick="return changeColor(this);"></a>
河津<span class="jiazhu">後周置洮河郡，領洮河、廣威、安戎三縣。開皇初郡廢，併三縣入焉。大業初置澆河郡。有濫水。</span>達化<span class="jiazhu">後周置達化郡。開皇初郡廢，併綏遠縣入焉。有連雲山。</span>
</p>
<p class="em2" id="p43"><a class="gg-link" href="#p43" onclick="return changeColor(this);"></a>
西平郡<span class="jiazhu">舊置鄯州。</span>統縣二，戶三千一百一十八。
</p>
<p class="margin2" id="p44"><a class="gg-link" href="#p44" onclick="return changeColor(this);"></a>
湟水<span class="jiazhu">舊曰西都，後周置樂都郡。開皇初郡廢，十八年改縣曰湟水。又有舊浩亹縣，又西魏置龍居、路倉二縣，並後周廢。大業初置西平郡。有土樓山。</span>化隆<span class="jiazhu">舊魏曰廣威，西魏置澆河郡，後周廢郡，仁壽初改爲化隆。有拔延山、湟水、盧水。</span>
</p>
<p class="em2" id="p45"><a class="gg-link" href="#p45" onclick="return changeColor(this);"></a>
武威郡<span class="jiazhu">舊置涼州，後周置總管府，大業初府廢。</span>統縣四，戶一萬一千七百五。
</p>
<p class="margin2" id="p46"><a class="gg-link" href="#p46" onclick="return changeColor(this);"></a>
姑臧<span class="jiazhu">舊置武威郡，開皇初郡廢。大業初復置武威郡。又後魏置武安郡、襄武縣，並西魏廢。又舊有顯美縣，後周廢。有第五山。</span>昌松<span class="jiazhu">後魏置昌松郡，後周廢郡，以揟次縣入。開皇初改縣爲永世，後改曰昌松。又有後魏魏安郡，後周改置白山縣，尋廢。有白山。</span>番和<span class="jiazhu">後魏置番和郡。後周郡廢，置鎮。開皇中爲縣，又併力乾、安寧、廣城、障、燕支五縣之地入焉。有燕支山。</span>允吾<span class="jiazhu">後魏置，曰廣武，及置廣武郡。開皇初郡廢，改縣曰邑次，尋改爲廣武，後又改爲邑次。大業初改爲允吾。有青巖山。</span>
</p>
<p class="em2" id="p47"><a class="gg-link" href="#p47" onclick="return changeColor(this);"></a>
張掖郡<span class="jiazhu">西魏置西涼州，尋改曰甘州。</span>統縣三，戶六千一百二十六。
</p>
<p class="margin2" id="p48"><a class="gg-link" href="#p48" onclick="return changeColor(this);"></a>
張掖<span class="jiazhu">舊曰永平縣，後周置張掖郡。開皇初郡廢，十七年縣改爲酒泉。大業初改爲張掖，置張掖郡。又有臨松縣，後周廢。有甘峻山、臨松山、合黎山，有玉石澗、大柳谷。</span>刪丹<span class="jiazhu">後魏曰山丹，又有西郡、永寧縣。西魏郡廢，縣改爲弱水。後周省入山丹。大業改爲刪丹。又後周置金山縣，尋廢入焉。有祀山。有鹽池。有弱水。</span>福祿<span class="jiazhu">舊置酒泉郡，開皇初郡廢。仁壽中以置肅州，大業初州尋廢。又後周置樂涫縣，尋廢。有祁連山、崆峒山、崑崙山，有石渠。</span>
</p>
<p class="em2" id="p49"><a class="gg-link" href="#p49" onclick="return changeColor(this);"></a>
敦煌郡<span class="jiazhu">舊置瓜州。統縣三，戶七千七百七十九。</span>
</p>
<p class="margin2" id="p50"><a class="gg-link" href="#p50" onclick="return changeColor(this);"></a>
敦煌<span class="jiazhu">舊置敦煌郡，後周併効穀、壽皇二郡入焉。又併敦煌、鳴沙、平康、効穀、東鄉、龍勒六縣爲鳴沙縣。開皇初郡廢。大業置敦煌郡，改鳴沙爲敦煌。有神沙山、三危山，有流沙。</span>常樂<span class="jiazhu">後魏置常樂郡。後周併涼興、大至、冥安、閏泉，合爲涼興縣。開皇初郡廢，改縣爲常樂。有關官。</span>玉門<span class="jiazhu">後魏置會稽郡。後周廢郡，併會稽、新鄉、延興爲會稽縣。開皇中改爲玉門，併得後魏玉門郡地。</span>
</p>
<p class="em2" id="p51"><a class="gg-link" href="#p51" onclick="return changeColor(this);"></a>
鄯善郡<span class="jiazhu">大業五年平吐谷渾置，置在鄯善城，即古樓蘭城也。并置且末、西海、河源，總四郡。有蒲昌海、鄯善水。</span>統縣二。
</p>
<p class="margin2" id="p52"><a class="gg-link" href="#p52" onclick="return changeColor(this);"></a>
顯武　濟遠
</p>
<p class="em2" id="p53"><a class="gg-link" href="#p53" onclick="return changeColor(this);"></a>
且末郡<span class="jiazhu">置在古且末城。有且末水、薩毗澤。</span>統縣二。
</p>
<p class="margin2" id="p54"><a class="gg-link" href="#p54" onclick="return changeColor(this);"></a>
肅寧　伏戎
</p>
<p class="em2" id="p55"><a class="gg-link" href="#p55" onclick="return changeColor(this);"></a>
西海郡<span class="jiazhu">置在古伏俟城，即吐谷渾國都。有西王母石窟、青海、鹽池。</span>統縣二。
</p>
<p class="margin2" id="p56"><a class="gg-link" href="#p56" onclick="return changeColor(this);"></a>
宣德　威定
</p>
<p class="em2" id="p57"><a class="gg-link" href="#p57" onclick="return changeColor(this);"></a>
河源郡<span class="jiazhu">置在古赤水城。有曼頭城、積石山，河所出。有七烏海。</span>統縣二。
</p>
<p class="margin2" id="p58"><a class="gg-link" href="#p58" onclick="return changeColor(this);"></a>
遠化　赤水
</p>
<p class="em2" id="p59"><a class="gg-link" href="#p59" onclick="return changeColor(this);"></a>
周禮職方氏：「正西曰雍州。」上當天文，自東井十度至柳八度，爲鶉首。於辰在未，得秦之分野。考其舊俗，前史言之詳矣。化於姬德，則閑田而興讓，習於嬴敝，則相稽而反脣。斯豈土壤之殊乎？亦政教之移人也。京兆王都所在，俗具五方，人物混淆，華戎雜錯。去農從商，爭朝夕之利，游手爲事，競錐刀之末。貴者崇侈靡，賤者薄仁義，豪強者縱橫，貧窶者窘蹙。桴鼓屢驚，盜賊不禁，此乃古今之所同焉。自京城至於外郡，得馮翊、扶風，是漢之三輔。其風大抵與京師不異。安定、北地、上郡、隴西、天水、金城，於古爲六郡之地，其人性猶質直。然尚儉約，習仁義，勤於稼穡，多畜牧，無復寇盜矣。雕陰、延安、弘化，連接山胡，性多木強，皆女淫而婦貞，蓋俗然也。平涼、朔方、鹽川、靈武、榆林、五原，地接邊荒，多尚武節，亦習俗然焉。河西諸郡，其風頗同，並有金方之氣矣。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
漢川郡<span class="jiazhu">舊置梁州。</span>統縣八，戶一萬一千九百一十。
</p>
<p class="margin2" id="p61"><a class="gg-link" href="#p61" onclick="return changeColor(this);"></a>
南鄭<span class="jiazhu">舊置漢川郡。開皇初郡廢，大業初置郡。又西魏置白雲縣，至是併入焉。有黃牛山、龍岡山。</span>西<span class="jiazhu">舊曰嶓冢，大業初改焉。有關官。有定軍山、百牢山、街亭山、嶓冢山。有漢水。</span>襃城<span class="jiazhu">開皇初曰襃內。仁壽九年因失印更給，改名焉。有關官。有女郎山。</span>城固　興勢<span class="jiazhu">舊置儻城郡，開皇初郡廢。</span>西鄉<span class="jiazhu">舊曰豐寧，置洋州，及洋川郡。開皇初廢郡，大業初廢州，改縣曰西鄉。又舊有懷昌郡，後周廢爲懷昌縣，至是入焉。有洋水。</span>黃金　難江<span class="jiazhu">後周置集州及平桑郡。開皇初郡廢，大業初州廢。</span>
</p>
<p class="em2" id="p62"><a class="gg-link" href="#p62" onclick="return changeColor(this);"></a>
西城郡<span class="jiazhu">梁置梁州，尋改曰南梁州。西魏改置東梁州，尋改爲金州，置總管府。開皇初府廢。</span>統縣六，戶一萬四千三百四十一。
</p>
<p class="margin2" id="p63"><a class="gg-link" href="#p63" onclick="return changeColor(this);"></a>
金川<span class="jiazhu">梁初曰上廉，後曰吉陽。西魏改曰吉安，後周以西城入焉。舊有金城、吉安二郡，開皇初並廢。十八年改縣爲吉安。大業三年改曰金川，置西城郡。又後周置洵州，尋廢。有焦陵山。</span>石泉<span class="jiazhu">舊曰永樂，置晉昌郡。西魏改郡曰魏昌，尋改永樂曰石泉，析置魏寧縣。後周省魏昌郡入中城郡，又省魏寧縣入石泉縣。</span>洵陽<span class="jiazhu">舊置洵陽郡，開皇初郡廢。有洵水。</span>安康<span class="jiazhu">舊曰寧都，齊置安康郡，後魏置東梁州，後蕭詧改直州。開皇初郡廢，大業初州廢，縣改曰安康。</span>黃土<span class="jiazhu">西魏置淯陽郡。後周改郡，置縣曰長岡。後郡省入甲郡，置縣曰黃土，併赤石、甲、臨江三縣入焉。開皇初郡廢。</span>豐利<span class="jiazhu">梁置南上洛郡，西魏改郡曰豐利。後周省郡入上津郡，以熊川、陽川二縣入豐利，後又廢上津郡入甲郡。有天心水。</span>
</p>
<p class="em2" id="p64"><a class="gg-link" href="#p64" onclick="return changeColor(this);"></a>
房陵郡<span class="jiazhu">西魏置光遷國。後周國廢，置遷州。大業初改名房州。</span>統縣四，戶七千一百六。
</p>
<p class="margin2" id="p65"><a class="gg-link" href="#p65" onclick="return changeColor(this);"></a>
光遷<span class="jiazhu">舊曰房陵，置新城郡。梁末置岐州，後周郡縣並改爲光遷。又有舊綏州，開皇初，與郡並廢。大業初置房陵郡。有房山、霍水。</span>永清<span class="jiazhu">舊曰大洪，後周改焉。有照珠山、百武山、沮水、汎水。</span>竹山<span class="jiazhu">梁曰安城，西魏改焉，置羅州。開皇十八年改曰房州，大業初州廢。有花林山、懸鼓山。</span>上庸<span class="jiazhu">梁曰新豐，西魏改焉。後周改曰孔陽。開皇十八年復曰上庸。</span>
</p>
<p class="em2" id="p66"><a class="gg-link" href="#p66" onclick="return changeColor(this);"></a>
清化郡<span class="jiazhu">舊置巴州。</span>統縣十四，戶一萬六千五百三十九。
</p>
<p class="margin2" id="p67"><a class="gg-link" href="#p67" onclick="return changeColor(this);"></a>
化成<span class="jiazhu">梁曰梁廣，仍置歸化郡。後周改縣曰化成。開皇初郡廢。大業初置清化郡。</span>曾口<span class="jiazhu">梁置。</span>清化<span class="jiazhu">梁置，曰伏強，有木門郡。開皇三年郡廢，七年縣改曰清化。有伏強山、清水。</span>盤道<span class="jiazhu">梁置，曰難江。西魏改焉。有龍腹山。</span>永穆<span class="jiazhu">梁置，曰永康，又有萬榮郡。開皇初郡廢，十八年縣改名焉。</span>歸仁<span class="jiazhu">梁置，曰平州縣。後周改曰同昌，開皇中改名焉。</span>始寧<span class="jiazhu">梁置，并置遂寧郡。開皇初郡廢。有始寧山。</span>其章<span class="jiazhu">梁置。</span>恩陽<span class="jiazhu">梁置，曰義陽。開皇末改。</span>長池<span class="jiazhu">後周置，曰曲細。開皇末改焉。</span>符陽<span class="jiazhu">舊置其章郡，開皇初廢。</span>白石<span class="jiazhu">有文山。</span>安固<span class="jiazhu">梁置。後周置蓬州，大業初州廢。有大蓬山。</span>伏虞<span class="jiazhu">梁置，曰宣漢，及置伏虞郡。開皇初郡廢，十八年改焉。</span>
</p>
<p class="em2" id="p68"><a class="gg-link" href="#p68" onclick="return changeColor(this);"></a>
通川郡<span class="jiazhu">梁置萬州，西魏曰通州。</span>統縣七，戶一萬二千六百二十四。
</p>
<p class="margin2" id="p69"><a class="gg-link" href="#p69" onclick="return changeColor(this);"></a>
通川<span class="jiazhu">梁曰石城，置東關郡。開皇初郡廢。大業初置通川郡。</span>三岡<span class="jiazhu">梁置，屬新安郡。西魏改郡曰新寧。開皇初郡廢。</span>石鼓<span class="jiazhu">西魏置遷州。後周廢州，置臨清郡。開皇初廢郡。</span>東鄉<span class="jiazhu">西魏置石州。後周廢州，置三巴郡。開皇初郡廢。</span>宣漢<span class="jiazhu">西魏置并州及永昌郡。開皇三年郡廢，五年州廢。</span>西流<span class="jiazhu">後魏曰漢興。西魏改焉，又置開州，及周安、萬安、江會三郡。後周省江會入周安。開皇初郡並廢，大業初州廢。</span>萬世<span class="jiazhu">後周置，及置萬世郡。開皇初郡廢。</span>
</p>
<p class="em2" id="p70"><a class="gg-link" href="#p70" onclick="return changeColor(this);"></a>
宕渠郡<span class="jiazhu">梁置渠州。</span>統縣六，戶一萬四千三十五。
</p>
<p class="margin2" id="p71"><a class="gg-link" href="#p71" onclick="return changeColor(this);"></a>
流江<span class="jiazhu">後魏置縣，及置流江郡。開皇初郡廢，大業初置宕渠郡。</span>賨<span class="jiazhu">舊曰始安，開皇十八年改焉。</span>鄰水<span class="jiazhu">梁置縣，并置鄰州。後魏改鄰山郡，開皇初郡廢。</span>宕渠<span class="jiazhu">梁置，并置境陽郡。開皇初郡廢。</span>咸安<span class="jiazhu">梁置，曰綏安。開皇末改名焉。</span>墊江<span class="jiazhu">西魏置縣及容川、容山郡。後周改爲魏安縣。開皇初郡廢，十八年縣改名焉。</span>
</p>
<p class="em2" id="p72"><a class="gg-link" href="#p72" onclick="return changeColor(this);"></a>
漢陽郡<span class="jiazhu">後魏曰南秦州，西魏曰成州。</span>統縣三，戶一萬九百八十五。
</p>
<p class="margin2" id="p73"><a class="gg-link" href="#p73" onclick="return changeColor(this);"></a>
上祿<span class="jiazhu">舊置仇池郡，後魏置倉泉縣，後周廢階陵、豐川、建平、城階四縣入焉。開皇初郡廢，大業初置漢陽郡，改縣曰上祿。有百頃堆。</span>潭水<span class="jiazhu">西魏置潭水郡。後周郡廢，并廢甘若、相山、武定三縣入焉。</span>長道<span class="jiazhu">後魏置漢陽郡。後周郡廢，又省水南縣入焉。開皇初郡廢，十八年改曰長道。</span>
</p>
<p class="em2" id="p74"><a class="gg-link" href="#p74" onclick="return changeColor(this);"></a>
臨洮郡<span class="jiazhu">後周武帝逐吐谷渾，以置洮陽郡，尋立洮州。開皇初郡廢。</span>統縣十一，戶二萬八千九百七十一。
</p>
<p class="margin2" id="p75"><a class="gg-link" href="#p75" onclick="return changeColor(this);"></a>
美相<span class="jiazhu">後周置縣，及置洮陽郡。開皇初郡廢，併洮陽縣入焉。大業初置臨洮郡。</span>疊川<span class="jiazhu">後周置疊州、疊川縣。開皇四年置總管府，大業元年府廢。有洮水、流水。</span>合川<span class="jiazhu">後周置，仍立西疆郡。開皇初郡廢。有白嶺山。</span>樂川<span class="jiazhu">後周置。</span>歸政<span class="jiazhu">開皇二年置，仍立疆澤郡，三年廢。又後周立弘州及開遠、河濱二郡。開皇初州郡並廢。</span>洮源<span class="jiazhu">後周置，曰金城，并立旭州，又置通義郡。開皇初郡廢，十八年縣改爲美俗。大業初州廢，縣改名焉。</span>洮陽<span class="jiazhu">後周置，曰廣恩，并置廣恩郡。開皇初郡廢，仁壽元年，改縣爲洮河，大業初改曰洮陽。</span>臨潭<span class="jiazhu">後周曰汎潭，開皇十一年改名焉。</span>臨洮<span class="jiazhu">西魏置，曰溢樂，并置岷州及同和郡。開皇初郡廢，大業初州廢，更名縣曰臨洮。又後周置祐川郡、基城縣，尋郡縣俱廢。有岷山、崆峒山。</span>當夷<span class="jiazhu">後周置。又立洪和郡，郡尋廢。又置博陵郡及博陵、寧人二縣。開皇初併入。</span>和政<span class="jiazhu">後周置洮城郡，尋廢。</span>
</p>
<p class="em2" id="p76"><a class="gg-link" href="#p76" onclick="return changeColor(this);"></a>
宕昌郡<span class="jiazhu">後周置宕昌國，天和元年置宕州總管府。開皇四年府廢。</span>統縣三，戶六千九百九十六。
</p>
<p class="margin2" id="p77"><a class="gg-link" href="#p77" onclick="return changeColor(this);"></a>
良恭<span class="jiazhu">後周置，初曰陽宕，置宕昌郡。開皇初郡廢，十八年改名焉。大業初置宕昌郡。</span>和戎<span class="jiazhu">後周置。有良恭山。</span>懷道<span class="jiazhu">後周置甘松郡，開皇初郡廢。</span>
</p>
<p class="em2" id="p78"><a class="gg-link" href="#p78" onclick="return changeColor(this);"></a>
武都郡<span class="jiazhu">西魏置武州。</span>統縣七，戶一萬七百八十。
</p>
<p class="margin2" id="p79"><a class="gg-link" href="#p79" onclick="return changeColor(this);"></a>
將利<span class="jiazhu">舊曰石門，西魏改曰安育。後周改曰將利，置武都郡，後改曰永都郡。開皇初郡廢，大業初置武都郡。又有東平縣，後周併入焉。有河池水。</span>建威<span class="jiazhu">後魏置白水郡，後廢，改爲白水縣。西魏復立郡，改爲綏戎。後周郡廢，改爲建威縣，并廢洪化縣入焉。又西魏有孔堤郡及縣，後周並廢。</span>覆津<span class="jiazhu">後魏初曰翫當，置武階郡。西魏又置覆津縣，及置萬郡，統赤萬，接難、五部三縣。後周一郡三縣并翫當，並廢入焉。開皇初武階郡又廢。</span>盤堤<span class="jiazhu">西魏置，曰南五部縣，後改名焉；并立武陽郡及茄蘆縣。後周郡廢，縣併入焉。</span>長松<span class="jiazhu">西魏置，初曰建昌，置文州及盧北郡。開皇初郡廢，十八年縣改曰長松，大業初州廢。</span>曲水<span class="jiazhu">西魏置。</span>正西<span class="jiazhu">西魏置。</span>
</p>
<p class="em2" id="p80"><a class="gg-link" href="#p80" onclick="return changeColor(this);"></a>
同昌郡<span class="jiazhu">西魏逐吐谷渾，置鄧州。開皇七年改曰扶州。</span>統縣八，戶一萬二千二百四十八。
</p>
<p class="margin2" id="p81"><a class="gg-link" href="#p81" onclick="return changeColor(this);"></a>
尚安<span class="jiazhu">西魏置縣及鄧寧郡。開皇初郡廢，大業初置同昌郡。有黑水。</span>鉗川<span class="jiazhu">西魏置。有鉗川山。有白水。</span>帖夷<span class="jiazhu">西魏置，又置昌寧郡。開皇三年郡廢。</span>同昌<span class="jiazhu">西魏置。有鄧至山，云鄧艾所至，故名焉。</span>嘉誠<span class="jiazhu">後周置縣并龍涸郡及扶州總管府。開皇初府廢，三年郡廢，七年州廢。有雪山。</span>封德<span class="jiazhu">後魏置，又立芳州，有深泉郡。開皇初郡廢，又省理定縣入焉。大業初州廢。</span>常芬<span class="jiazhu">後周置，及立恒香郡。開皇初郡廢。有弱水。</span>金崖<span class="jiazhu">後周置。</span>
</p>
<p class="em2" id="p82"><a class="gg-link" href="#p82" onclick="return changeColor(this);"></a>
河池郡<span class="jiazhu">後魏置南岐州，後周改曰鳳州。</span>統縣四，戶一萬一千二百二。
</p>
<p class="margin2" id="p83"><a class="gg-link" href="#p83" onclick="return changeColor(this);"></a>
梁泉<span class="jiazhu">舊曰故道，後魏置郡，曰固道，縣曰涼泉，尋改曰梁泉。西魏改郡曰歸真。後周廢郡，又廢龍安、商樂二縣入。大業初置郡。</span>兩當<span class="jiazhu">後魏置，及立兩當郡。開皇初郡廢。</span>河池<span class="jiazhu">後魏曰廣化，并置廣化郡。開皇初郡廢，仁壽初縣改名焉。又後魏置思安縣，大業初省入。有河池水。</span>同谷<span class="jiazhu">舊曰白石，置廣業郡。西魏改曰同谷，後周置康州。開皇初郡廢，大業初州廢。又有泥陽縣，西魏廢。</span>
</p>
<p class="em2" id="p84"><a class="gg-link" href="#p84" onclick="return changeColor(this);"></a>
順政郡<span class="jiazhu">後魏置東益州，梁爲武興蕃王國，西魏改爲興州。</span>統縣四，戶四千二百六十一。
</p>
<p class="margin2" id="p85"><a class="gg-link" href="#p85" onclick="return changeColor(this);"></a>
順政<span class="jiazhu">舊曰略陽。西魏置郡，曰順政，縣曰漢曲；又置仇池縣，後改曰靈道。開皇初郡廢。十八年，縣改名焉。大業初置郡，又省靈道縣併入。</span>鳴水<span class="jiazhu">西魏置，曰落叢，并置落叢郡。開皇初郡廢。六年，縣改爲廚北。八年，改曰鳴水。</span>長舉<span class="jiazhu">西魏置，又立盤頭郡。後周廢郡。有鳳溪水。</span>脩城<span class="jiazhu">舊置脩城郡，縣曰廣長。後周郡廢，又廢下阪縣入。仁壽初，縣改名焉。又西魏置柏樹縣，後周廢。</span>
</p>
<p class="em2" id="p86"><a class="gg-link" href="#p86" onclick="return changeColor(this);"></a>
義城郡<span class="jiazhu">後魏立益州，世號小益州。梁曰黎州。西魏復曰益州，又改曰利州，置總管府。大業初府廢。</span>統縣七，戶一萬五千九百五十。
</p>
<p class="margin2" id="p87"><a class="gg-link" href="#p87" onclick="return changeColor(this);"></a>
緜谷<span class="jiazhu">舊曰興安，置晉壽郡。開皇初郡廢。十八年，縣改名焉。大業初置郡。又有華陽郡，梁置華州。西魏並廢。有龍門山。</span>益昌　義城<span class="jiazhu">西魏置。</span>葭萌<span class="jiazhu">後魏曰晉安，置新巴郡。開皇初郡廢。十八年，縣改名焉。大業初又併恩金縣入焉。</span>岐坪　景谷<span class="jiazhu">舊曰白水，置平興郡。後周省東洛郡入。開皇初郡廢，縣改名平興。十八年，改曰景谷。大業初又省魚盤縣入焉。有關官。有木馬山、良珠山。有凍水。</span>嘉川<span class="jiazhu">舊置宋熙郡，開皇初廢。</span>
</p>
<p class="em2" id="p88"><a class="gg-link" href="#p88" onclick="return changeColor(this);"></a>
平武郡<span class="jiazhu">西魏置龍州。</span>統縣四，戶五千四百二十。
</p>
<p class="margin2" id="p89"><a class="gg-link" href="#p89" onclick="return changeColor(this);"></a>
江油<span class="jiazhu">後魏置江油郡，開皇三年郡廢，大業初置郡。有關官。</span>馬盤<span class="jiazhu">後魏置馬盤郡，開皇三年郡廢。</span>平武<span class="jiazhu">梁末，李文智自立爲藩王，西魏廢爲縣。有涪水、潺水。</span>方維<span class="jiazhu">舊曰秦興，置建陽郡。開皇初郡廢，縣改名焉。</span>
</p>
<p class="em2" id="p90"><a class="gg-link" href="#p90" onclick="return changeColor(this);"></a>
汶山郡<span class="jiazhu">後周置汶州。開皇初改曰蜀州，尋爲會州，置總管府。大業初府廢。</span>統縣十一，戶二萬四千一百五十九。
</p>
<p class="margin2" id="p91"><a class="gg-link" href="#p91" onclick="return changeColor(this);"></a>
汶山<span class="jiazhu">舊曰廣陽。梁改爲北部都尉，置繩州、北部郡。後周改曰汶州。開皇初郡廢，仁壽元年改名焉。</span>北川<span class="jiazhu">後周置。有龍泉水、鷹門山、襄陽山。</span>汶川<span class="jiazhu">後周置汝山郡，開皇初郡廢。</span>交川<span class="jiazhu">開皇初置。有關官。</span>通化<span class="jiazhu">開皇初置，曰金川，仁壽初改名焉。</span>左封<span class="jiazhu">後周置，曰廣年，及置廣年郡、左封郡。開皇初郡並廢。仁壽初縣改名焉。又周置翼州，大業初廢。有汶山。</span>平康<span class="jiazhu">後周置。有羊腸山。</span>翼水<span class="jiazhu">後周置，日龍求，及置清江郡。開皇初郡廢，縣改曰清江。十八年，又改名焉。</span>翼針<span class="jiazhu">後周置，及翼針郡。開皇初郡廢。有石鏡山。</span>江源<span class="jiazhu">後周置。</span>通軌<span class="jiazhu">後周置縣及覃州，并覃川、榮鄉二郡。開皇初郡廢，四年州廢。有甘松山。</span>
</p>
<p class="em2" id="p92"><a class="gg-link" href="#p92" onclick="return changeColor(this);"></a>
普安郡<span class="jiazhu">梁置南梁州，後改爲安州。西魏改爲始州。</span>統縣七，戶三萬一千三百五十一。
</p>
<p class="margin2" id="p93"><a class="gg-link" href="#p93" onclick="return changeColor(this);"></a>
普安<span class="jiazhu">舊曰南安。西魏改曰普安，置普安郡。開皇初郡廢，大業初置郡焉。</span>永歸<span class="jiazhu">舊曰白水，西魏改焉。</span>黃安<span class="jiazhu">舊曰華陽，西魏改焉，又置黃原郡。開皇初郡廢。</span>陰平<span class="jiazhu">宋置北陰平郡，魏置龍州。西魏改郡爲陰平，又名縣焉。後周從江油郡，改曰靜龍，縣曰陰平。開皇初郡廢。</span>梓潼<span class="jiazhu">舊曰安壽，西魏置潼川郡。開皇初郡廢。大業初縣改名焉。有五婦山。</span>武連<span class="jiazhu">舊曰武功，置輔劔郡。西魏改郡曰安都，縣曰武連。開皇初郡廢。</span>臨津<span class="jiazhu">舊曰胡原，開皇七年改焉。</span>
</p>
<p class="em2" id="p94"><a class="gg-link" href="#p94" onclick="return changeColor(this);"></a>
金山郡<span class="jiazhu">西魏置潼州。開皇五年，改曰緜州。</span>統縣七，戶三萬六千九百六十三。
</p>
<p class="margin2" id="p95"><a class="gg-link" href="#p95" onclick="return changeColor(this);"></a>
巴西<span class="jiazhu">舊曰涪，置巴西郡。西魏改縣曰巴西。開皇初郡廢。大業初置金山郡。有鹽井。</span>昌隆<span class="jiazhu">有雲臺山。</span>涪城<span class="jiazhu">舊置始平郡，西魏改郡爲涪城，後周又改曰安城。開皇初郡廢，改縣曰安城。十六年，改爲涪城。</span>魏城<span class="jiazhu">西魏置。</span>萬安<span class="jiazhu">舊曰孱亭，西魏改名焉，置萬安郡。開皇初郡廢。</span>神泉<span class="jiazhu">舊曰西充國，開皇六年改名焉。</span>金山<span class="jiazhu">舊置益昌、晉興二縣，西魏省晉興入益昌，後周別置金山。開皇四年，省益昌入金山。</span>
</p>
<p class="em2" id="p96"><a class="gg-link" href="#p96" onclick="return changeColor(this);"></a>
新城郡<span class="jiazhu">梁末置新州。開皇末改曰梓州。</span>統縣五，戶三萬七百二十七。
</p>
<p class="margin2" id="p97"><a class="gg-link" href="#p97" onclick="return changeColor(this);"></a>
郪<span class="jiazhu">舊曰伍城。西魏改曰昌城，仍置昌城郡。開皇初郡廢。大業初置新城郡，改縣名焉。</span>射洪<span class="jiazhu">西魏置，曰射江，後周改名焉。</span>鹽亭<span class="jiazhu">西魏置鹽亭郡。開皇初郡廢，有高渠縣。大業初併入焉。</span>通泉<span class="jiazhu">舊曰通泉，置西宕渠郡。西魏改郡、縣俱曰湧泉。開皇初郡廢，縣改名，又併光漢縣入焉。</span>飛烏<span class="jiazhu">開皇中置。</span>
</p>
<p class="em2" id="p98"><a class="gg-link" href="#p98" onclick="return changeColor(this);"></a>
巴西郡<span class="jiazhu">梁置南梁、北巴州，西魏置隆州。</span>統縣十，戶四萬一千六十四。
</p>
<p class="margin2" id="p99"><a class="gg-link" href="#p99" onclick="return changeColor(this);"></a>
閬內<span class="jiazhu">梁置北巴郡，後魏平蜀，置盤龍郡，開皇初郡廢。大業初置巴西郡。有盤龍山、天柱山、靈山。</span>南部<span class="jiazhu">舊曰南充國，梁曰南部，西魏置新安郡，後周郡廢。</span>蒼溪<span class="jiazhu">舊曰漢昌，開皇末改名焉。</span>南充<span class="jiazhu">舊曰安漢，置宕渠郡。開皇初郡廢。十八年，縣改名焉。</span>相如<span class="jiazhu">梁置梓潼郡，後魏郡廢。</span>西水<span class="jiazhu">梁置掌天郡，西魏改曰金遷，開皇初郡廢。</span>晉城<span class="jiazhu">舊曰西充國，梁置木蘭郡。西魏廢郡，改縣名焉。有閬水。</span>奉國<span class="jiazhu">梁置白馬、義陽二郡，開皇初郡廢，并廢義陽縣入焉。</span>儀隴<span class="jiazhu">梁置，并置隆城郡。開皇初郡廢。</span>大寅<span class="jiazhu">梁置。</span>
</p>
<p class="em2" id="p100"><a class="gg-link" href="#p100" onclick="return changeColor(this);"></a>
遂寧郡<span class="jiazhu">後周置遂州。仁壽二年，置總管府。大業初府廢。</span>統縣三，戶一萬二千六百二十二。
</p>
<p class="margin2" id="p101"><a class="gg-link" href="#p101" onclick="return changeColor(this);"></a>
方義<span class="jiazhu">梁曰小溪，置東遂寧郡。西魏改縣名焉。後周改郡曰石山。開皇初郡廢。大業初置遂寧郡。</span>青石<span class="jiazhu">舊曰晉興，西魏改名焉，又置懷化郡。開皇初郡廢。</span>長江<span class="jiazhu">舊曰巴興，西魏改名焉，又置懷化郡。開皇初郡廢。</span>
</p>
<p class="em2" id="p102"><a class="gg-link" href="#p102" onclick="return changeColor(this);"></a>
涪陵郡<span class="jiazhu">西魏置合州。開皇末改曰涪州。</span>統縣三，戶九千九百二十一。
</p>
<p class="margin2" id="p103"><a class="gg-link" href="#p103" onclick="return changeColor(this);"></a>
石鏡<span class="jiazhu">舊曰墊江，置宕渠郡。西魏改郡爲墊江，縣爲石鏡。開皇初郡廢。大業初置涪陵郡。</span>漢初<span class="jiazhu">梁置新興郡。西魏改郡曰清居，名縣曰漢初。開皇初郡廢。</span>赤水<span class="jiazhu">開皇八年置。</span>
</p>
<p class="em2" id="p104"><a class="gg-link" href="#p104" onclick="return changeColor(this);"></a>
巴郡<span class="jiazhu">梁置楚州。開皇初改曰渝州。</span>統縣三，戶一萬四千四百二十三。
</p>
<p class="margin2" id="p105"><a class="gg-link" href="#p105" onclick="return changeColor(this);"></a>
巴<span class="jiazhu">舊置巴郡，後周廢枳、墊江二縣入焉。開皇初郡廢。大業初置巴郡。</span>江津<span class="jiazhu">舊曰江州縣。西魏改爲江陽，置七門郡。開皇初郡廢。十八年，縣改名焉。</span>涪陵<span class="jiazhu">舊曰漢平，置涪陵郡。開皇初郡廢。十三年，縣改名焉。</span>
</p>
<p class="em2" id="p106"><a class="gg-link" href="#p106" onclick="return changeColor(this);"></a>
巴東郡<span class="jiazhu">梁置信州，後周置總管府，大業元年府廢。</span>統縣十四，戶二萬一千三百七十。
</p>
<p class="margin2" id="p107"><a class="gg-link" href="#p107" onclick="return changeColor(this);"></a>
人復<span class="jiazhu">舊置巴東郡，縣曰魚復。西魏改曰人復。開皇初郡廢。大業初，置巴東郡。有鹽井、白鹽山。</span>雲安<span class="jiazhu">舊曰朐䏰，後周改焉。</span>南浦<span class="jiazhu">後周置安鄉郡，後改縣曰安鄉，改郡曰萬川。開皇初郡廢。十八年，縣改名焉。</span>梁山<span class="jiazhu">西魏置。有高梁山。有紵溪。</span>大昌<span class="jiazhu">後周置永昌郡，尋廢，又廢北井縣入焉。</span>巫山<span class="jiazhu">舊置建平郡，開皇初郡廢。有巫山。</span>秭歸<span class="jiazhu">後周曰長寧，置秭歸郡。開皇初郡廢，改縣曰秭歸。</span>巴東<span class="jiazhu">舊曰歸鄉，梁置信陵郡。後周郡廢，縣改曰樂鄉。開皇末，又改名焉。有巫峽。新浦後周置周安郡，開皇初郡廢。</span>盛山<span class="jiazhu">梁曰漢豐，西魏改爲永寧，開皇末，曰盛山。</span>臨江<span class="jiazhu">梁置臨江郡，後周置臨州。開皇初郡廢，大業初州廢。有平都山。有彭溪。</span>武寧<span class="jiazhu">後周置南州、南都郡、源陽縣，後改郡曰懷德，縣曰武寧。開皇初州郡並廢入焉。</span>石城<span class="jiazhu">開皇初置庸州，大業初州廢。</span>務川<span class="jiazhu">開皇末置。</span>
</p>
<p class="em2" id="p108"><a class="gg-link" href="#p108" onclick="return changeColor(this);"></a>
蜀郡<span class="jiazhu">舊置益州，開皇初廢。後周置總管府。開皇二年，置西南道行臺省，三年，復置總管府，大業元年府廢。</span>統縣十三，戶十萬五千五百八十六。
</p>
<p class="margin2" id="p109"><a class="gg-link" href="#p109" onclick="return changeColor(this);"></a>
成都<span class="jiazhu">舊置蜀郡，又有新都縣。梁置始康郡，西魏廢始康郡。開皇初廢蜀郡，并廢新繁入焉。十八年，改新都曰興樂。大業初置蜀郡，省興樂入焉。舊置懷寧、晉熙、宋興、宋寧四郡，至後周並廢。有武檐山。</span>雙流<span class="jiazhu">舊曰廣都，置寧蜀郡，後周郡廢。仁壽元年改縣曰雙流。有女伎山。</span>新津<span class="jiazhu">後周置，并置犍爲郡。開皇初郡廢。大業初又廢僰道縣入焉。</span>晉原<span class="jiazhu">舊曰江原，及置江原郡。後周廢郡，縣改名焉。</span>清城<span class="jiazhu">舊置齊基郡，後周廢爲清城縣。有鳴鵠山、清城山。</span>九隴<span class="jiazhu">舊曰晉壽，梁置東益州。後周州廢，置九隴郡，并改縣曰九隴。仁壽初置濛州。開皇初郡廢，并隴泉、興固、青陽三縣入焉。大業初州廢。有太山、道場山。</span>緜竹<span class="jiazhu">舊置晉熙郡及長楊、南武都二縣。後周併二縣爲晉熙，後又廢晉熙入陽泉。開泉初郡廢，十八年改爲孝水，大業二年改曰緜竹。有冶官。有緜水。有鹿堂山。</span>郫<span class="jiazhu">西魏分置溫江縣，開皇初省入。仁壽初復置萬春縣，大業初又廢入焉。有金山、平樂山、天彭門。</span>玄武<span class="jiazhu">舊曰伍城，後周置玄武郡。開皇初郡廢，改縣名焉。仁壽初置凱州，大業初廢。有三堆山、郪江。</span>雒<span class="jiazhu">舊曰廣漢，又置廣漢郡。開皇初郡廢。十八年，改曰緜竹。大業初改名雒焉。又有西遂寧郡、南陰平郡。後周廢西遂寧，改爲懷中，南陰平郡曰南陰平縣，尋並廢。</span>陽安<span class="jiazhu">舊曰牛鞞，西魏改名焉，并置武康郡。開皇初郡廢。仁壽初置簡州，大業初州廢。有鹽井。</span>平泉<span class="jiazhu">西魏置，曰婆閏。開皇十八年，改名焉。</span>金泉<span class="jiazhu">西魏置縣及金泉郡。後周廢郡，并廢白牟縣入焉。有昌利山、銅官山、石城山。</span>
</p>
<p class="em2" id="p110"><a class="gg-link" href="#p110" onclick="return changeColor(this);"></a>
臨邛郡<span class="jiazhu">舊置雅州。</span>統縣九，戶二萬三千三百四十八。
</p>
<p class="margin2" id="p111"><a class="gg-link" href="#p111" onclick="return changeColor(this);"></a>
嚴道<span class="jiazhu">西魏置，曰始陽縣，置蒙山郡。開皇初郡廢。十三年，改曰蒙山，尋置雅州。大業置臨邛郡，縣改名焉。有邛來山。</span>名山<span class="jiazhu">舊曰蒙山。開皇十三年，改始陽曰蒙山，改蒙山曰名山。</span>盧山<span class="jiazhu">仁壽末置。</span>依政<span class="jiazhu">西魏置，及置邛州，大業初廢。</span>臨邛<span class="jiazhu">舊置臨邛郡，開皇初廢。有火井。</span>蒱江<span class="jiazhu">西魏置，曰廣定，及置蒱原郡。開皇初郡廢。仁壽初縣改名焉。</span>蒱溪<span class="jiazhu">西魏置。</span>沈黎<span class="jiazhu">後周置黎州，尋并縣廢。開皇中置縣。仁壽末置登州，大業初州廢。</span>漢源<span class="jiazhu">大業初置。</span>
</p>
<p class="em2" id="p112"><a class="gg-link" href="#p112" onclick="return changeColor(this);"></a>
眉山郡<span class="jiazhu">西魏曰眉州。後周曰青州，後又曰嘉州。大業二年又改曰眉州。</span>統縣八，戶二萬三千七百九十九。
</p>
<p class="margin2" id="p113"><a class="gg-link" href="#p113" onclick="return changeColor(this);"></a>
龍遊<span class="jiazhu">後周置，曰峨眉，及置平羌郡。開皇初郡廢。九年改縣爲青衣。平陳日，龍見水，隨軍而進，十年改名焉。大業初置眉山郡。</span>平羌<span class="jiazhu">後周置，仍置平羌郡。開皇初郡廢。</span>夾江<span class="jiazhu">開皇三年置。</span>峨眉<span class="jiazhu">開皇十三年置。有峨眉山、綏山。</span>通義<span class="jiazhu">舊置齊通郡及青州。西魏改州曰眉州。開皇初郡廢，改齊通曰廣通。仁壽元年改爲通義。大業初州廢。</span>青神<span class="jiazhu">後周置，并置青神郡。開皇初郡廢。</span>丹稜<span class="jiazhu">後周置，曰齊樂。開皇中改名焉。</span>洪雅<span class="jiazhu">開皇十三年置。</span>
</p>
<p class="em2" id="p114"><a class="gg-link" href="#p114" onclick="return changeColor(this);"></a>
隆山郡<span class="jiazhu">西魏置陵州。統縣五，戶一萬一千四十二。</span>
</p>
<p class="margin2" id="p115"><a class="gg-link" href="#p115" onclick="return changeColor(this);"></a>
仁壽<span class="jiazhu">梁置懷仁郡，西魏改縣曰普寧。開皇初郡廢，十八年縣改名焉。又西魏置蒲亭。大業初置隆山郡，蒲亭併入焉。有鹽井。</span>貴平<span class="jiazhu">西魏置，又立和仁郡。後周又廢可曇、平井二縣入焉。開皇初郡廢。大業初，又廢籍縣入焉。</span>井研　始建<span class="jiazhu">開皇十一年置。有鐵山。</span>隆山<span class="jiazhu">舊曰犍爲，置江州。西魏改縣曰隆山。後周省州，置隆山郡。開皇初郡廢，又併江陽縣入焉。有冶官。有鼎鼻山。</span>
</p>
<p class="em2" id="p116"><a class="gg-link" href="#p116" onclick="return changeColor(this);"></a>
資陽郡<span class="jiazhu">西魏置資州。</span>統縣九，戶二萬五千七百二十二。
</p>
<p class="margin2" id="p117"><a class="gg-link" href="#p117" onclick="return changeColor(this);"></a>
盤石<span class="jiazhu">周置縣及資中郡，開皇初郡廢。大業初置資陽郡。</span>內江<span class="jiazhu">後周置。</span>威遠<span class="jiazhu">開皇初置。</span>大牢<span class="jiazhu">開皇十三年置。</span>安岳<span class="jiazhu">後周置，并置普州。大業初州廢。</span>普慈<span class="jiazhu">後周置郡曰普慈，縣曰多業。開皇初郡廢。十三年，縣改名焉。</span>安居<span class="jiazhu">後周置，曰柔剛，及置安居郡。開皇初郡廢。十三年，縣改名焉。</span>隆康<span class="jiazhu">後周置，曰永康。開皇十八年改焉。</span>資陽<span class="jiazhu">後周置。</span>
</p>
<p class="em2" id="p118"><a class="gg-link" href="#p118" onclick="return changeColor(this);"></a>
瀘川郡<span class="jiazhu">梁置瀘州。仁壽中置總管府，大業初府廢。</span>統縣五，戶一千八百二。
</p>
<p class="margin2" id="p119"><a class="gg-link" href="#p119" onclick="return changeColor(this);"></a>
瀘川<span class="jiazhu">舊曰江陽，并置江陽郡。開皇初郡廢。大業初置瀘川郡，縣改名焉。</span>富世<span class="jiazhu">後周置，及置洛源郡。開皇初郡廢。</span>江安<span class="jiazhu">舊曰漢安，開皇十八年改名焉。</span>合江<span class="jiazhu">後周置。</span>緜水<span class="jiazhu">梁置。有緜溪。</span>
</p>
<p class="em2" id="p120"><a class="gg-link" href="#p120" onclick="return changeColor(this);"></a>
犍爲郡<span class="jiazhu">梁置戎州。</span>統縣四，戶四千八百五十九。
</p>
<p class="margin2" id="p121"><a class="gg-link" href="#p121" onclick="return changeColor(this);"></a>
僰道<span class="jiazhu">後周置，曰外江。大業初改曰僰道，置犍爲郡。</span>犍爲<span class="jiazhu">後周置，曰武陽。開皇初改焉。</span>南溪<span class="jiazhu">梁置，曰南廣，及置六同郡。開皇初郡廢。仁壽初縣改名焉。</span>開邊<span class="jiazhu">開皇六年置，七年廢訓州入焉。大業初廢恭州、協州入焉。</span>
</p>
<p class="em2" id="p122"><a class="gg-link" href="#p122" onclick="return changeColor(this);"></a>
越巂郡<span class="jiazhu">後周置嚴州。開皇六年改曰西寧州，十八年又改曰巂州。</span>統縣六，戶七千四百四十八。
</p>
<p class="margin2" id="p123"><a class="gg-link" href="#p123" onclick="return changeColor(this);"></a>
越巂<span class="jiazhu">帶郡。</span>邛都　蘇祗<span class="jiazhu">舊置亮善郡，開皇初郡廢。有孫水。</span>可泉<span class="jiazhu">舊宣化郡，開皇初廢。</span>臺登<span class="jiazhu">舊置白沙郡。開皇初郡廢。</span>邛部<span class="jiazhu">舊置邛部郡，又有平樂郡。開皇初並廢。有巂山。</span>
</p>
<p class="em2" id="p124"><a class="gg-link" href="#p124" onclick="return changeColor(this);"></a>
牂柯郡<span class="jiazhu">開皇初，置牂州。</span>統縣二。
</p>
<p class="margin2" id="p125"><a class="gg-link" href="#p125" onclick="return changeColor(this);"></a>
牂柯<span class="jiazhu">帶郡。</span>賔化
</p>
<p class="em2" id="p126"><a class="gg-link" href="#p126" onclick="return changeColor(this);"></a>
黔安郡<span class="jiazhu">後周置黔州，不帶郡。</span>統縣二，戶一千四百六十。
</p>
<p class="margin2" id="p127"><a class="gg-link" href="#p127" onclick="return changeColor(this);"></a>
彭水<span class="jiazhu">開皇十三年置。有伏牛山。出鹽井。</span>涪川<span class="jiazhu">開皇五年置。</span>
</p>
<p class="em2" id="p128"><a class="gg-link" href="#p128" onclick="return changeColor(this);"></a>
梁州於天官上應參之宿。周時梁州，以併雍部。及漢，又析置益州。在禹貢，自漢川以下諸郡，皆其封域。漢中之人，質樸無文，不甚趨利。性嗜口腹，多事田漁，雖蓬室柴門，食必兼肉。好祀鬼神，尤多忌諱，家人有死，輒離其故宅。崇重道教，猶有張魯之風焉。每至五月十五日，必以酒食相饋，賔旅聚會，有甚於三元。傍南山雜有獠戶，富室者頗參夏人爲婚，衣服居處言語，殆與華不別。西城、房陵、清化、通川、宕渠，地皆連接，風俗頗同。漢陽、臨洮、宕昌、武都、同昌、河池、順政、義城、平武、汶山，皆連雜氐羌。人尤勁悍，性多質直。皆務於農事，工習獵射，於書計非其長矣。蜀郡、臨邛、眉山、隆山、資陽、瀘川、巴東、遂寧、巴西、新城、金山、普安、犍爲、越巂、牂柯、黔安，得蜀之舊域。其地四塞，山川重阻，水陸所湊，貨殖所萃，蓋一都之會也。昔劉備資之，以成三分之業。自金行喪亂，四海沸騰，李氏據之於前，譙氏依之於後。當梁氏將亡，武陵憑險而取敗，後周之末，王謙負固而速禍。故孟門不祀，古人所以誡焉。其風俗大抵與漢中不別。其人敏慧輕急，貌多蕞陋，頗慕文學，時有斐然，多溺於逸樂，少從宦之士，或至耆年白首，不離鄉邑。人多工巧，綾錦雕鏤之妙，殆侔於上國。貧家不務儲蓄，富室專於趨利。其處家室，則女勤作業，而士多自閑，聚會宴飲，尤足意錢之戲。小人薄於情禮，父子率多異居。其邊野富人，多規固山澤，以財物雄役夷、獠，故輕爲姦藏，權傾州縣。此亦其舊俗乎？又有獽狿蠻賨，其居處風俗，衣服飲食，頗同於獠，而亦與蜀人相類。
</p>
</div></body></html>