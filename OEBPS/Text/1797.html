<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">隋書-卷四十三·列傳第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
列傳第八
</h1><hr/></div>
<div class="section" id="title-1"><h2>
<strong>河間王弘<span class="jiazhu">子慶</span></strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
河間王弘字辟惡，高祖從祖弟也。祖愛敬，早卒。父元孫，少孤，隨母郭氏，養於舅族。及武元皇帝與周太祖建義關中，元孫時在鄴下，懼爲齊人所誅，因假外家姓爲郭氏。元孫死，齊爲周所并，弘始入關，與高祖相得。高祖哀之，爲買田宅。弘性明悟，有文武幹略。數從征伐，累遷開府儀同三司。高祖爲丞相，常置左右，委以心腹。高祖詣周趙王宅，將及於難，弘時立於戶外，以衛高祖。尋加上開府，賜爵永康縣公。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
及上受禪，拜大將軍，進爵郡公。尋贈其父爲柱國、尚書令、河間郡公。其年立弘爲河間王，拜右衛大將軍。歲餘，進授柱國。時突厥屢爲邊患，以行軍元帥，率衆數萬，出靈州道，與虜相遇，戰，大破之，斬數千級。賜物二千段，出拜寧州總管，進位上柱國。弘在州，治尚清靜，甚有恩惠。後數載，徵還京師。未幾，拜蒲州刺史，得以便宜從事。時河東多盜賊，民不得安。弘奏爲盜者百餘人，投之邊裔，州境帖然，號爲良吏。每晉王廣入朝，弘輒領揚州總管，及晉王歸藩，弘復還蒲州。在官十餘年，風教大洽。煬帝嗣位，徵還，拜太子太保。歲餘，薨。大業六年，追封郇王。子慶嗣。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
慶傾曲，善候時變。帝時猜忌骨肉，滕王綸等皆被廢放，唯慶獲全。累遷滎陽郡太守，頗有治績。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
及李密據洛口倉，滎陽諸縣多應密，慶勒兵拒守，密頻遣攻之，不能克。歲餘，城中糧盡，兵勢日蹙。密因遺慶書曰：
</p>
<p class="margin2" id="p4"><a class="gg-link" href="#p4" onclick="return changeColor(this);"></a>
自昏狂嗣位，多歷歲年，剝削生民，塗炭天下。璿室瑤臺之麗，未極驕奢，糟丘酒池之荒，非爲淫亂。今者共舉義旗，勘剪兇虐，八方同德，萬里俱來，莫不期入關以亡秦，爭渡河而滅紂。東窮海、岱，南洎江、淮，凡厥遺人，承風慕義，唯滎陽一郡，王獨守迷。夫微子，紂之元兄，族實爲重；項伯，籍之季父，戚乃非疏。然猶去朝歌而入周，背西楚而歸漢。豈不眷戀宗祊，留連骨肉，但識寶鼎之將移，知神器之先改。而王之先代，家住山東，本姓郭氏，乃非楊族。止爲宿與隋朝先有勳舊，遂得預霑盤石，名在葭莩。婁敬之與漢高，殊非血胤，呂布之於董卓，良異天親。芝焚蕙歎，事不同此。又王之昏主，心若豺狼，讎忿同胞，有逾沉、閼，惟勇及諒，咸磬甸師，況乃族類爲非，何能自保！爲王計者，莫若舉城從義，開門送款，安若太山，高枕而卧，長守富貴，足爲美談，乃至子孫，必有餘慶。
</p>
<p class="margin2" id="p5"><a class="gg-link" href="#p5" onclick="return changeColor(this);"></a>
今王世充屢被摧蹙，自救無聊，偷存晷漏，詎能支久？段達、韋津，東都自固，何暇圖人？世充朝亡，達便夕滅。又江都荒湎，流宕忘歸，內外崩離，人神怨憤。上江米船，皆被抄截，士卒飢餒，半菽不充，事切析骸，義均煮弩。舉烽火於驪山，諸侯莫至，浮膠船於漢水，還日未期。王獨守孤城，絕援千里，餱糧之計，僅有月餘，敝卒之多，纔盈數百。有何恃賴，欲相拒抗！求枯魚於市肆，即事非虛，因歸鴈以運糧，竟知何日。然城中豪傑，王之腹心，思殺長吏，將爲內啟。正恐禍生匕首，釁發蕭牆，空以七尺之軀，懸賞千金之購，可爲寒心，可爲酸鼻者也。幸能三思，自求多福。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
于時江都敗問亦至，慶得書，遂降于密，改姓爲郭氏。密爲王世充所破，復歸東都，更爲楊氏，越王侗不之責也。及侗稱制，拜宗正卿。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
世充將篡，慶首爲勸進。世充旣僭僞號，降爵郇國公，慶復爲郭氏。世充以兄女妻之，署滎州刺史。及世充將敗，慶欲將其妻同歸長安，其妻謂之曰：「國家以妾奉箕帚於公者，欲以申厚意，結公心耳。今叔父窮迫，家國阽危，而公不顧婚姻，孤負付屬，爲全身之計，非妾所能責公也。妾若至長安，則公家一婢耳，何用妾爲！願得送還東都，君之惠也。」慶不許。其妻遂沐浴靚粧，仰藥而死。慶歸大唐，爲宜州刺史、郇國公，復姓楊氏。其嫡母元太妃，年老，兩目失明，王世充以慶叛己而斬之。
</p>
<div class="section" id="title-2"><h2>
<strong>楊處綱</strong>
</h2></div>
<p class="em2" id="p8"><a class="gg-link" href="#p8" onclick="return changeColor(this);"></a>
楊處綱，高祖族父也。生長北邊，少習騎射。在周，嘗以軍功拜上儀同。高祖受禪，贈其父鍾葵爲柱國、尚書令、義城縣公，以處綱襲焉。授開府，督武候事。尋爲太子宗衛率，轉左監門郎將。後數載，起授右領軍將軍。處綱雖無才藝，而性質直，在官強濟，亦爲當時所稱。尋拜蒲州刺史，吏民悅之。進位大將軍。後遷秦州總管，卒官。謚曰恭。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
弟處樂，官至洛州刺史。漢王諒之反也，朝廷以爲有二心，廢錮不齒。
</p>
<div class="section" id="title-3"><h2>
<strong>楊子崇</strong>
</h2></div>
<p class="em2" id="p10"><a class="gg-link" href="#p10" onclick="return changeColor(this);"></a>
楊子崇，高祖族弟也。父盆生，贈荊州刺史。子崇少好學，涉獵書記，有風儀，愛賢好士。開皇初，拜儀同，以車騎將軍恒典宿衛。後爲司門侍郎。煬帝嗣位，累遷候衛將軍，坐事免。未幾，復令檢校將軍事。從帝幸汾陽宮，子崇知突厥必爲寇患，屢請早還京師，帝不納。尋有鴈門之圍。及賊退，帝怒之曰：「子崇怯懦，妄有陳請，驚動我衆心，不可居爪牙之寄。」出爲離石郡太守，治有能名。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
自是突厥屢寇邊塞，胡賊劉六兒復擁衆劫郡境，子崇上表請兵鎮遏。帝復大怒，下書令子崇巡行長城。子崇出百餘里，四面路絕，不得進而歸。時百姓饑饉，相聚爲盜，子崇前後捕斬數千人。歲餘，朔方梁師都、馬邑劉武周等各稱兵作亂，郡中諸胡復相嘯聚。子崇患之，言欲朝集，遂與心腹數百人自孟門關將還京師。輜重半濟，遇河西諸縣各殺長吏，叛歸師都，道路隔絕，子崇退歸離石。所將左右，旣聞太原有兵起，不復入城，遂各叛去。子崇悉收叛者父兄斬之。後數日，義兵夜至城下，城中豪傑復出應之。城陷，子崇爲讎家所殺。
</p>
<div class="section" id="title-4"><h2>
<strong>觀德王雄<span class="jiazhu">弟達</span></strong>
</h2></div>
<p class="em2" id="p12"><a class="gg-link" href="#p12" onclick="return changeColor(this);"></a>
觀德王雄，初名惠，高祖族子也。父紹，仕周，歷八州刺史、儻城縣公，賜姓叱呂引氏。雄美姿儀，有器度，雍容閑雅，進止可觀。周武帝時，爲太子司旅下大夫。帝幸雲陽宮，衛王直作亂，以其徒襲肅章門，雄逆拒破之。進位上儀同，封武陽縣公，邑千戶。累遷右司衛上大夫。大象中，進爵邗國公，邑五千戶。高祖爲丞相，雍州牧畢王賢謀作難，雄時爲別駕，知其謀，以告高祖。賢伏誅，以功授柱國、雍州牧，仍領相府虞候。周宣帝葬，備諸王有變，令雄率六千騎送至陵所。進位上柱國。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
高祖受禪，除左衛將軍，兼宗正卿。俄遷右衛大將軍，參預朝政。進封廣平王，食邑五千戶，以邗公別封一子。雄請封弟士貴，朝廷許之。或奏高熲朋黨者，上詰雄於朝。雄對曰：「臣忝衛宮闈，朝夕左右，若有朋附，豈容不知！至尊欽明睿哲，萬機親覽，熲用心平允，奉法而行。此乃愛憎之理，惟陛下察之。」高祖深然其言。雄時貴寵，冠絕一時，與高熲、虞慶則、蘇威稱爲「四貴」。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
雄寬容下士，朝野傾矚。高祖惡其得衆，陰忌之，不欲其典兵馬。乃下冊書，拜雄爲司空，曰：「維開皇九年八月朔壬戌，皇帝若曰：於戲！惟爾上柱國、左衛大將軍、宗正卿、廣平王，風度寬弘，位望隆顯，爰司禁旅，綿歷十載。入當心腹，外任爪牙，驅馳軒陛，勤勞著績。念舊庸勳，禮秩加等。公輔之寄，民具爾瞻，宜竭迺誠，副茲名實。是用命爾爲司空。往欽哉！光應寵命，得不慎歟！」外示優崇，實奪其權也。雄無職務，乃閉門不通賔客。尋改封清漳王。仁壽初，高祖曰：「清漳之名，未允聲望。」命職方進地圖，上指安德郡以示群臣曰：「此號足爲名德相稱。」於是改封安德王。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
大業初，授太子太傅。及元德太子薨，檢校鄭州刺史事。歲餘，授懷州刺史。尋拜京兆尹。帝親征吐谷渾，詔雄總管澆河道諸軍。及還，改封觀王。上表讓曰：「臣早逢興運，預班末屬，有命有時，藉風雲之會，無才無德，濫公卿之首。蒙先皇不次之賞，荷陛下非分之恩，久紊台槐，常慮盈滿，豈可仍叨匪服，重竊鴻名！臣實面牆，敢緣往例，臣誠昧寵，交懼身責。昔劉賈封王，豈備三階之任，曹洪上將，寧超五等之爵？沉臣袞章踰於帝子，京尹亞於皇枝，錫土作藩，鈕金開國，於臣何以自處，在物謂其乖分。是以露款執愚，祈恩固守。伏願陛下曲留慈照，特鑒丹誠。頻觸宸嚴，伏增流汗。」優詔不許。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
遼東之役，檢校左翊衛大將軍，出遼東道。次瀘河鎮，遘疾而薨，時年七十一。帝爲之廢朝，鴻臚監護喪事。有司考行，請謚曰懿。帝曰：「王道高雅俗，德冠生人。」乃賜謚曰德。贈司徒，襄國武安渤海清河上黨河間濟北高密濟陰長平等十郡太守。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
子恭仁，位至吏部侍郎。恭仁弟綝，性和厚，頗有文學。歷義州刺史、淮南太守。及父薨，起爲司隷大夫。遼東之役，帝令綝於臨海頓別有所督。楊玄感之反也，玄感弟玄縱自帝所逃赴其兄，路逢綝。綝避人偶語久之，旣別而復相就者數矣。司隷刺史劉休文奏之。時綝兄吏部侍郎恭仁將兵於外，帝以是寢之，未發其事。綝憂懼，發病而卒。綝弟續，仕至散騎侍郎。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
雄弟達，字士達。少聦敏，有學行。仕周，官至儀同、內史下大夫，遂寧縣男。高祖受禪，拜給事黃門侍郎，進爵爲子。時吐谷渾寇邊，詔上柱國元諧爲元帥，達爲司馬。軍還，兼吏部侍郎，加開府。歲餘，轉內史侍郎，出爲鄯、鄭、趙三州刺史，俱有能名。平陳之後，四海大同，上差品天下牧宰，達爲第一，賜雜綵五百段，加以金帶，擢拜工部尚書，加位上開府。達爲人弘厚，有局度。楊素每言曰：「有君子之貌，兼君子之心者，唯楊達耳。」獻皇后及高祖山陵制度，達並參豫焉。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
煬帝嗣位，轉納言，仍領營東都副監，帝甚信重之。遼東之役，領右武衛將軍，進位左光祿大夫，卒於師，時年六十二。帝歎惜者久之，贈吏部尚書、始安侯。謚曰恭。贈物三百五十段。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
史臣曰：高祖始遷周鼎，衆心未附，利建同姓，維城宗社，是以河間、觀德，咸啟山河。屬乃葭莩，地非寵逼，故高位厚秩，與時終始。楊慶二三其德，志在苟生，變本宗如反掌，棄慈母如遺迹，及身而絕，宜其然矣。觀王位登台袞，慶流後嗣，保茲寵祿，實仁厚之所致乎！
</p>
</div></body></html>